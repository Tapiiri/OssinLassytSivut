
---
title: Ossin Lässyt
author: Ossi Törrönen
---

    
# 34. RWBK:n palokello ja muita kuumia tapahtumia

Joku on joskus tokaissut, että "Teekkaritouhu ilman Retuperän torveilevaa soittuetta olisi kuin tuli 
ilman savua tai savu ilman tulta". Ja kyllä kai tähän aforismiin on yhdyttävä. Ei liene montakaan 
todellista teekkaritilaisuutta ole ilman RWBK:a onnistunut. Kun maailman ensimmäinen ja ainoa 
Servin Mökki aikoinaan avasi uksensa, juhlisti Retuperä varsin usein mökin tilaisuuksia 
sulosoinnuillaan. Erään vierailunsa yhteydessä he sitten lahjoittivat Servin Mökkiin todella 
käyttövarman ja tehokkaan palohälytyslaitteen. Sisäseinälle he naulasivat tavallisen pahvisen 
kenkälaatikon, johon oli pakettinyörillä kiinnitetty jalallinen viinilasi ja suuri palttoon nappi. 
Kolmantena asiana oli siinä kaiken ylimmäisenä Helsingin palolaitoksen palokelloissa käytetty 
emalinen käyttöohje: "TULIPALON SATTUESSA LÄHEISYYDESSÄ 1. SÄRJE LASI, 2 PAINA 
NAPPIA ja odota sen jälkeen palokunnan saapumista. VID ELDSVADA I NÄRHETEN 1. SÖNDRA 
GLASET 2. TRYCK PÅ KNAPPEN och inviinta brandkårens ankomst." Oli ilmeisesti tämän 
teholaitteen ansiota, ettei mökki ei usein varsin kuumista hiluistaan huolimatta syttynyt liekkeihin. 

Varsinaisen kylän puolella sen sijaan syttyi muistojeni mukaan ainakin kaksi kertaa. Toinen oli se 
klassillinen tapaus, että teekkari X sytytti North State -savukkeensa, heittäytyi vaakasuoraan asentoon 
vuoteelleen ryhtyen mietiskelyyn. Tämän syvämietteisen mietiskelyn katkaisi sitten valtava putkihuuto, 
jonka hän itse päästi havaittuaan vilttinsä olevan ilmiliekeissä. Moisen karjaisun kuultuaan syöksyivät 
muut solun asukkaat sankarimme huoneeseen ja kantoivat karjuvan vuoteen mietiskelijöineen solun 
suihkuhuoneeseen. Vakuutusyhtiö suhtautui ymmärtämyksellä tähän tilanteeseen. Toiseen tulipaloon, 
joka muistuu mieleeni, ei arvoisa Espoon vallesmanni sen sijaan suhtautunut lainkaan 
ymmärtämyksellä. Tapahtui niin, että teekkari Y pani sähkölammitteisen kahvinkeittimen "päälle" 
kirjahyllynsä ylätasolle ja lähti ostamaan Servistä tupakkia. Mökin kodikkaassa ilmapiirissa unohtui 
pian koko kahvinkeitto Y:n jäädessä sinne suustaan kiinni. Kysymys kahvin keittämisestä palautui 
hänen mieleensa vasta sitten, kun palo-opiston autot syöksyivät kylään sireenit ulvoen. Veden 
kiehuttua kuiviin syttyi kirjahylly tuleen savustaen kämpän ja koko solun. Vakuutuslaitos kyllä 
ymmärsi tämänkin onnettomuuden, mutta nimismies haastoi teekkarin kihlakunnan oikeuteen 
varomattomuudesta. Sakot tuli että napsahti ja kyseiselle teekkarille omintakeiset muistot Otaniemesta.

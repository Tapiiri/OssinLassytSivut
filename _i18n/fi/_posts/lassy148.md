
---
title: Ossin Lässyt
author: Ossi Törrönen
---

    
# 148. Teimme kaikkemme kongressien hyväksi. DYNAMICS OF THE ATMOSPHERE

Joskus 60-luvulla vietettiin maailman geofyysistä vuotta, joka huipentui Otaniemessä pidettyyn geofyysikkojen 
maailmankongressiin. Kongressi oli elokuun puolella, joten yötkin jo olivat pimeät. Tiedemiehiä maailman kaikilta kulmilta 
saapui tänne Otaniemeen useita satoja, valtaosa jo päivää paria ennen avajaisia. Ja nyt sattui sellainen oloissamme lähes	
ainutlaatuinen säätapahtuma, että koko avajaispäivää edeltäneen yön Uudellamaalla ja nimenomaan Helsingin yläpuolella 
raivosi valtaisa ukkosilma kaatosateineen, salamoineen ja jyrinöineen. Salamoita leimahteli niin tiheään, että ne rekisteröitiin
Ilmalan meteo-asemalla ehdottoman uudeksi Suomen ennätykseksi. Oli hupaisaa katsella, kuinka nämä arvon tiedemiehet 
seisoskelivat ryhminä ulkona ihmetellen näkemäänsä. Ja uskokaa tai älkää. Juhlallisten avajaisten jälkeen seuraavana päivänä 
oli ensimmäisen luennon aihe: DYNAMICS OF THE ATMOSPHERE. "Järjestämämme" havaintoesitykset edellisenä yönä 
varmaan jäivät jokaisen kongressivieraan mieleen. Otaniemi sai runsain mitoin  ylimääräistä goodwillia. Ja sitähän aina 
tarvitaan.

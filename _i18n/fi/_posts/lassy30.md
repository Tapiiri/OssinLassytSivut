
---
title: Ossin Lässyt
author: Ossi Törrönen
---

    
# 30. Kylän 5-vuotispaukku progressiivisin mallein

Teekkarikylän täytettyä viisi vuotta toukokuun 13. päivänä, järjestettiin Servin Mökkiin suuri juhlatilaisuus. Arvovaltaisen 
kutsuvierasjoukon pääesiintyjänä oli luonnollisesti ikiteekkari, prof. Bernhard Wuolle. Olin antanut laitosmies Martti 
Turuselle tehtäväksi konstruoida sellainen sähkösytytteinen 5-vuotispaukku, jossa peräkkäin viisi paukausta, toinen 
toistaan voimakkaampia. Turunen teki sitten todella "työtä käskettyä".

Kun juhlan kohokohta alkoi, painoi ikiteekkari katosta riippuvaa laukaisunappia. Servin Mökin ranskalaisovien edestä 
metsästä kuului komea pamaus-5 sekunnin kuluttua toinen, jolloin ikkunat jo alkoivat helistä, jälleen 5 sekuntia ja koko 
mökki heilahti pölyn alkaessa rapista katosta. Neljännen mahtavan pommin räjähdettyä juhlayleisö vaistomaisesti siirtyi
ikkunoista päin mustaa peräseinää, ja kun sitten varsinainen 5-vuotispaukku mahtavan ukkosen lailla kiiri ilmoille, oli 
yleisö osin liimautuneena pitkin peräseinää. Kun mökki ei romahtanutkaan yleisön niskaan, oli seurauksena voimakkaat 
aplodit onnistuneesta mällistä. Myöhemmin Turunen selosti minulle laittaneensa määräykseni mukaan jokaisen paukun
edellistä voimakkaammaksi. Hänen ratkaisunsa oli 1-2-4-8-16. Luvut tarkoittavat dynamiittipötköjen lukumäärää 
takaamattomina ja peltoon upotettuina suunnilleen nykyisen rakennusosaston kohdalla.


---
title: Ossin Lässyt
author: Ossi Törrönen
---

    
# 151. Teekkarit täyttivät asuntoni. My name is Michael Brown 

Kun henkilökunnan uusi asuinrakennus (nyk. TKY I) aikoinaan valmistui ja siten myös minä siirryin TKY III C:n 
solusta "oikeaan työsuhdeasuntoon", niin eipä kulunut pitkääkään aikaa, kun joukko kylän teekkareita päätti 
altruististen tunteitten vallassa todeta onko uusi asuntoni riittävän tilava. Ja tilavuushan saadaan parhaiten selville 
täyttämällä tutkittavana oleva tila jollakin sopivalla aineella. Ja he täyttivät sen teekkareilla. Tähän viisi (5) huonetta, 
keittiö, pesuhuone ja eteinen käsittävään huoneistoon sulloutui sanan täydessä merkityksessä täsmälleen niin monta 
teekkaria kuin sinne faktillisesti pystyttiin sullomaan. Minä, vaimoni ja neljä pentuani kuin myös yksi täysikasvuinen 
Tanskan dogi (Doora) sisällyimme olosuhteitten pakosta tähän "täyteaineeseen". Totuuden nimessä on kuitenkin 
korostettava, että kyseisiä olioita oli vain yhdessä kerroksessa eli, että kaikkien jalat olivat tukevasti lattiassa (myös 
Dooran 4 kpl). Ainoa, mitä en koskaan saanut tietää oli änkeämisen tulos eli tilaisuutta kunnioittaneiden teekkareiden 
lukumäärä, paljon yli sadan sen joka tapauksessa täytyi olla. 

Kun suma sitten purkautui kokeen päätyttyä ja teekkarit perheeni suureksi helpotukseksi liukenivat ovesta ulos, 
nykäisi yksi ulkomainen TKK:n opiskelija minua hihasta ja sanoi: "My name is Michael, but may I ask, Why I am 
here?" En todellakaan pystynyt huonolla englanninkielen taidollani antamaan hänelle järkevää selostusta. 





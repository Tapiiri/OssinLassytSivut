
---
title: Ossin Lässyt
author: Ossi Törrönen
---

    
# Alkulässy I-painokseen 1982.


Yli 12 vuotta olen epätoivon vimmalla yrittänyt jättää Teekkarikylässä viettämäni 17 vuotta unhoituksen kaikki 
peittävään hämärään. Olen tämän päivän tohinassa koettanut unohtaa ne lukemattomat Otaniemen muistot, joita 
katkeamattomana nauhana palaa mieleeni. Mutta turhaan. Ne muistot eivät koskaan unohdu. Ei niistä eroon pääse. Ja 
siksi ryhdynkin nyt vielä yhteen yritykseen. Tuherran nuo muistot paperille.

En pyri suinkaan luomaan mitään historiallista arvoteosta "17 vuotta Teekkarikylän alkua" tms. Varmuudella ei 
myöskään synny hakuteos: "Teekkarijäynät halki vuosikymmenten". Aion nyt vain karun lyhyesti luetella ne varsin 
arkipäiväiset tapahtumat, joissa itse satuin olemaan mukana tai joista sain vain kuulla. Tiedän myös varsin hyvin, että 
minä en suinkaan ollut se, joka tiesi, näki tai kuuli kaikki kylän tapahtumat. Tuossa silloin lähes 1000 teekkarin 
yhteisössä tapahtui päivästä päivään ja tunnista tuntiin valtavat määrät sellaista jekkuilua, vekkuilua ja jäynäntekoa, 
jotka tulivat ja menivät ilman sen kummempaa rekisteröintiä. Ne kaikki yhdessä muodostivat mielestäni juuri sen
oikean teekkarihengen Otaniemeen. Siina hengessä minäkin viihdyin ja siitä tulee poikkeuksetta puhe, kun tapaan sen 
aikuisia "Ota-onnelan" asukkaita.

Ehkäpä tämän päivän opiskelijalle on jossain määrin mielenkiintoista tutustua senaikaiseen "teekkarimentaliteettiin." 
Oliko se aika nykyistä tehokkaampaa ja mielekkäämpää - sitä en halua väittää. Yksi on kuitenkin varmaa. Otaniemen 
alkuaikoja sävytti teekkareiden voimakas yhteenkuuluvaisuuden tunne - nurkkapatriotismi. Oli saatu aikaan jotakin 
ainutlaatuista - teekkareiden itsensä omistama Teekkarikylä. Siitä oltiin ylpeitä. Ja mielellään esiteltiin taas "ihmettä" 
lukemattomille ryhmille ja delegaatioille, joita suorastaan maailman kaikilta ääriltä virtasi suuntaan Otaniemi.

Kun tämä juttuluettelo nyt alkaa, niin tulkoon selväksi myös se, että se ei pyri olemaan kronologinen lässyjeni 
liukuhihna, vaan on kirjoitettu juuri siinä järjestyksessä, kuin ne ovat mieleeni juolahtaneet. Jutut ovat myös valtaosin 
anonyymeja, koska huonon muistini avulla olisi ollut mahdotonta kaivaa esille ao. nimiä. Sikäli kuin olen nimet 
muistanut, olen ne myös präntännyt tekstiin. Toivon, että kukaan heistä ei pahastu "paljastuksistani." Ja toisaalta toivon, 
että mahdollisimman moni silloinen teekkari tai muu henkilö voisi näitä lukiessaan todeta: "Juuri, juuri noinhan se 
tapahtui. Olinhan itse siinä mukana". Sillä ainoa, minkä tässä yhteydessä haluan vakuuttaa on se, että joka ainoa juttu 
on tosi ja kertomallani tavalla tapahtunut. Ellette usko niin kysykää niiltä, jotka silloin Otaniemessä elivät. 

Nyt aloitan plagioimalla erästä vielä tunnetumpaa suomalaista kirjailijaa: "Taa korutont' on kertomaa." Kun nyt ryhdyn 
muistelemaan kylän menneitä, niin lukija havainnee piankin yhden erikoispiirteen. Teekkarijäynän luonteesta ja 
kohteesta riippumatta ne eivät koskaan olleet raakoja, väkivaltaisia, älyttömässä kännissä tai muussa huumeessa 
tapahtuneita mellastuksia tai tuhotöitä. Aina niissä oli humoristinen taustasävel, ja tarkoituksena oli tuottaa 
yllätyksellistä hupia itselle, kohteille ja kaikille asiasta myöhemmin kuuleville. Oikea teekkarijäynä oli - ja on varmaan 
edelleenkin - siis hieman ilkikurinen, usein sopivaisuuden äärirajoilla liikkuva, mutta ei koskaan heavy-pornoa, 
politiikkaa tosimielessä, eikä ketään vakavasti loukkaavaa. Nähtiin paljon vaivaa pienen, epäsovinnaisen iloisen hetken 
aikaansaamiseksi. Puukirveitä kyllä lennäteltiin jatkuvasti "aiheuttamatta kenellekään pysyviä vammoja". Alkoholilla 
saattoi kyllä olla "tietty osuus asiaan", mutta sen varjolla harvoin mentiin mauttomuuksiin.

Antakoot seuraavassa kertomani tositapahtumat katetta väitteilleni.


	Ossi Törrönen



---
title: Ossin Lässyt
author: Ossi Törrönen
---

    
# 90. Sain kultakellon kylän teekkareilta

Kun Teekkarikylän vihkiäisistä oli kulunut 10 vuotta, piti sitä tietenkin juhlia asiaankuuluvasti Servin 
Mökissä. Istuin vaimoineni pahaa aavistamatta isännistön pöydässä, kun yksi mökin ranskalaisista 
ovista aukesi ja sisään kompuroi ikäloppu elävä hevoskaakki. Luulin sen olevan osana jossakin 
yllätyssketsissä kunnes silloinen linnanisäntä Jaakko Koski piti ilmeisesti elämänsä lyhimmän puheen. 
Hän sanoi minulle: "Se on Sinulle." Kun ällistyneenä menin lähemmin tekemään tuttavuutta "luupään" 
kanssa, totesin sen kaulassa killuvan kellon. Eikä se ollutkaan ihan tavallinen joka kaakin kaulassa 
killuva rämistin. Tässä kellossa nimittäin on kolme viisaria ja sitten siinä on tekstinä Omega automatic 
chronometer constellation ja sitten se on kultaa ja sitten siihen on kaiverrettu: Ossi Törrönen 13 5.1962 
Otaniemen Teekkarit. Tähän kyläläisten yllätyslahjaan liittyi 43-sivuinen nimikirjoituskansio, jossa 
kaikkien silloisten asukkien nimikirjoitukset. Sivu 1 alkaa nimillä Hannu Eerola ja Vesa Tutipää ja 
viimeinen sivu päättyy nimiin Jouko Arponen ja Yrjö Tyllinen. Tätä kirjoittaessani on kello edelleen 
erinomaisen tarkkakäyntisenä ranteessani, jossa se on yhtäjaksoisesti siten ollut 19 vuotta, 9 kuukautta 
ja 20 päivää. Niin että kiitokset vielä kerran teille kaikille kellojäynässä mukana olleille näin 19 
vuodenkin jälkeen. Jos joskus tarvitsette oikeata aikaa, niin kysykääpä minulta. Nykäiskää vaikka 
keskellä katua jos satutaan vastakkain. Olisi kiva kuulla "mitä Sinustakin on oikein tullut".


---
title: Ossin Lässyt
author: Ossi Törrönen
---

    
# 4. Ruokalaparakki häipyy yhdessä yössä.

Ennen tätä vihkiäispäivää sattui muuten tapahtuma, joka minulle todisti vakuuttavasti mihin teekkarit pystyvät, kun 
johonkin vain innolla ryhtyvät. Oli siis vihkiäispäivän edellinen päivä ja Servin Mökin pääoven edessä seisoi suuri 
työmaan ravintolaparakki kaikessa rumuudessaan. Se oli tuollainen arviolta sadan henkilön ruokalaparakki keittiöineen 
ja varastoineen. Silloin sai kylän silloinen linnanisännistö (Olli Mykkänen - Kalle Ganszauga - Ilpo V. Sa1mi) yhtäkkiä 
päähänsä, että kyseinen parakki ei nyt enää oikein sovi tähän maisemakuvaan. Tuli sitten Ilpo V. Salmi luokseni 
toimistoon ja kysyi mitä mieltä minä olen siitä, että tuo parakki hävitetään pois vihkiäisjuhlakuvasta. Yritin 
hämmästyksissäni änkyttää, että "hyvä veli, juhlahan on jo huomenna ja parakki sentään on vielä ruokalakäytössä jne, 
jne. Jo pelkästään materiaalia on siinä kymmeniä autokuormia." Tämän kaiken sanoi Ilpo isännistön kyllä tarkkaan 
tietävän, mutta siitä huolimatta he pysyivät kannassaan, että parakki on poistettava. Kun vielä rohkenin mainita, että 
ainoastaan taikuri voisi jollakin "sims ala bim" -menetelmällä häivyttää suuren parakin yhdessä yössä - poistui mainittu 
linnanisäntä ja palasi tunnin kuluttua kädessään ruudullinen paperiarkki, jossa oli teksti: "me allekirjoittaneet emme 
lepää hetkeäkään ennen kuin Teekkarikylän keskellä oleva parakki on häipynyt kokonaan maisemasta. Alla oli useita 
kymmeniä kylän asukkaiden nimiä. Mitäpä minä pystyin enää muuta sanomaan kuin plagioimaan jotenkin Pontius 
Pilatusta ja poistumaan etuoikealle.

Samalla hetkellä alkoi vimmattu hulina. Parakin kattolevyt alkoivat tippuilla - osa teekkareita kantoi astioita ja muuta 
kamaa Servin Mökkiin. Sähkö- ja LVI-verkostot hävisivät alle aikayksikön. Saman tien alkoi paikalle saapua rekka-
autojen kolonna valmiina viemään parakin osat uuteen paikkaansa jonnekin Malmille. (Ko. autot oli muuten jo haalittu 
paikalle ennen neuvotteluja.)

Koko yön kuulin sitten asuntosoluuni purkamistyön mahtavaa melua ja kun aamulla silmät tihrussa valuin ulos, kohtasi 
minua näky, joka todella oli sekä yllättävä että miellyttävä. Parakista ei ollut jäljellä merkkiäkään. Sen paikalla oli enää 
pienoinen nuotio, jota yksinäinen teekkari hämmenteli betonirautakangella. - Teekkarit olivat tehneet sen minkä minulle 
lupasivat. Maisema oli kaunistunut vihkiäisiä varten.

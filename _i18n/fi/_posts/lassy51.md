
---
title: Ossin Lässyt
author: Ossi Törrönen
---

    
# 51. Otagorsun rakennustalkoot, kun kaljaa riitti

Kun Teekkarikylän huoltotalo valmistui vapautui TKY 4:n kellarista huonetilaa rättivaraston 
muutettua. Tänne kellariin päätettiin sitten rakentaa äänieristetty seurustelupaikka. Arkkit.yo Kalevi 
Ruokosuo, joka taisi silloin toimia TKYH:n puheenjohtajana, laati suunnitelmat tätä uutta 
juhlahuoneistoa - Otagorsua - varten. Työt tehtiin kokonaan talkoilla ja kestivät useita kuukausia. 
Eräänä syynä pitkähköön talkooaikaan saattoi olla, että eräs tunnettu oluttehdas Hietalahdessa tuli 
luvanneeksi huolehtia talkoo-olusista "niin kauan kuin tyot kestävät". Ja huolehti myöskin. Otagorsun 
erikoisuuksista mainittakoon että siellä 1) voi istua lattialla ja antaa jalkojen vapaasti roikkua. 2) siellä 
oli Espoon kaupungin ainoa täysin jalaton ruokapöytä ja 3) 5000 litran tammitynnyristä tehty kabinetti; 
johon erään isännistön vaihtositsin yhteydessä ängettiin 18 teekkarityttöä ja -poikaa nautiskelemaan 
isäntien tarjoamaa salaperäistä konklaavinektaria.

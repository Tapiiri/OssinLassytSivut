
---
title: Ossin Lässyt
author: Ossi Törrönen
---

    
# 12. Python-käärme

Huomattavaa julkisuutta sai Otaniemessä aikoinaan vielä eräs eläin.  Puolimetrinen pythonkäärme. Teekkari Lompolo, 
kirjailijanimeltään Origo asui ns. Retuperän alueen eräässä kerrostalossa. Ties mistä oli Origo hankkinut tuon 
lemmikkieläimensä, joka kuljeskeli vapaana hänen arava-asunnossaan. Aluevalvoja Kortelaisen rouva lupasi Origon 
pyynnöstä käydä siivoamassa huoneiston. Ääni vieläkin väristen hän minulle sitten myöhemmin itse kertoi, että 
kontatessaan pitkin lattiaa sitä pesten, Origon ollessa viereisessä huoneessa, hänestä alkoi tuntua siltä, että häntä joku 
katseli. Kääntäessään sitten päänsä hän päästi hirveän kirkaisun ja hyppäsi kuin kenguru pöydälle. Em. python-
nuorukainen oli vain tullut siihen vierelle katsomaan suomalaisen lattianpesun periaatteita. Huudon kuultuaan tuli
Origo rauhallisesti huoneeseen, nosti käärmeen vaatenaulakon päällä olevaan hattuunsa ja  totesi, että ei ollut tullut 
kertoneeksi rouva Kortelaiselle lemmikistään. 

Tavalla tai toisella pääsi python kerran karkuun ja katosi tietymättömiin. Suurta julkisuutta se sai vasta sitten, kun
Urheilusäätiön talonmies kuukausia käärmeen katoamisen jälkeen nosti hallin kellarissa erään lämpökanavan valurautaista 
kantta. Herra Python oli somasti kiemuralla lämpöjohtoputken päällä ja nosti kohteliaasti päätään kaivosta. Tuohon 
kohteliaisuuteen vastasi talonmies tosihärmäläisellä kauhunkarjaisulla kadoten alle aikayksikön kohtauspaikalta.


---
title: Ossin Lässyt
author: Ossi Törrönen
---

    
# 26. Paloauto SUIHKU-SIWIÄ saa uudet renkaat

Tässä yhteydessä on kerrottava erään toisenkin auton ristiäisistä. Tuo Serlachius-yhtymän Retuperän soittokunnan käyttöön 
lahjoittama paloauto FORD, malli T-1928 puksutteli anonyymina. Kun Oy Ford Ab:n myyntipäällikkö, maj. Rahunen 
kerran tuli kysyneeksi, miten paloautomme jaksoi, sanoin muuten kaiken olevan kunnossa, mutta renkaat veisaavat 
viimeisiään. Hän innostui asiaan, otti yhteyttä päämieheensä USA:ssa. Sieltä ilmoitettiin, että T-mallin Fordin 
korkeapaineisten renkaitten valmistus on aikoja sitten lopetettu, mutta Firestone-tehdas on luvannut ottaa muotit museostaan 
ja paistaa meille nuo 4 rengasta. Ja niin sitten eräänä kauniina päivänä oli jälleen juhla Hietalahden torilla. Kummeina 
toimineet Oy FORD Ab:n edustajat lahjoittivat kummitytölleen tuliterät uudet tossut ja paloauton nimeksi tuli SUIHKU-
SIWIÄ. Tämä nimi saatiin julistetun nimikilpailun tuloksena. Toisen palkinnon sai ehdotus POLY-TRUCK. Tämän nimen 
lunasti sitten Servin Maija sen tulevan ajoneuvonsa nimeksi, jolla hän tulevaisuudessa kuljettaa muonaa polyteekkareille 
Otaniemessä.

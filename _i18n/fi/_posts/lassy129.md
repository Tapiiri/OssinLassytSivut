
---
title: Ossin Lässyt
author: Ossi Törrönen
---

    
# 129. Eversti Lyytisen valtakausi Teekkarikylässä

Muistuupa nyt mieleeni aika, jolloin preussilainen kuri oli kuukauden päivät vallalla Teekkarikylässä. Oli kesäkuu -52 ja 
olympialaiset tekivät tuloaan. Istuimme silloisen päälinnanisännän, teekkari Olli Mykkäsen kanssa toimistossamme TKY 
III:n ala-aulassa, kun ovi aukesi ja sisään astui vanhahko, täysin kaljupäinen mutta muuten ryhdikäs ja ripeäliikkeinen herra, 
jonka suusta singahti seuraavanlainen repliikki jo ennen kuin takanaan oleva ovi ennätti edes sulkeutua:
"Nimeni on Lyytinen, olen eversti evp, Olympiakomitea on kutsunut minut tämän kisakylän komendantiksi, hyvää päivää."
Kavahdimme Ollin kanssa pystyyn ja kättelimme vierasta. Seuraava komendantti Lyytisen repliikki kuului välittömästi:
"Esittäkää minulle kylän majoitussuunnitelma."

Jutun tässä vaiheessa on ehdottomasti kerrottava, että Mykkäsen Olli oli aktiivinen PK:lainen ja hänellä oli tapana hiljaa 
hyräillä, mitä tahansa hän sitten puuhailikaan.

No niin. Pyysin Herra Everstiä istumaan toimistopöydän ääreen, riuhtaisin kylän majoituskartat esille ja yritin parhaan 
kykyni mukaan selostaa tilannetta. - Olli-isäntä seisoi toisella puolen pöytää ja hyräili jotain. Ansiokkaan änkytykseni 
katkaisi kuitenkin äkisti ja ilman varoitusta Lyytisen tiukka repliikki: "Hetkinen, kuulenko oikein. Hyräileekö joku? " Sitten 
kääntää komendantti tiukan katseen Olliin päin ja jatkaa: "Tekö hyräilette? Kuulkaapas teekkari Mykkänen. Kun minä olen 
huoneessa, niin siellä ei silloin hyräillä. Onko selvä? Johtaja Törrönen. Jatkakaa selostusta."

Minä jatkoin entistä sekavammin työtäni - ja Olli ei enää hyräillyt. Muuten meistä kolmesta tuli mitä parhaat ystävät em. 
alkuselvitysten jälkeen, joka ystävyys jatkui vielä pitkään kisojen jälkeenkin. Pääsyynä Lyytisen valitsemiseksi Otaniemen 
kisakylään oli, että tämä kolme sotaa käynyt jv-eversti hallitsi täydellisesti venäjän kielen.

Toinen hauska muisto Lyytisestä on jäänyt mieleeni kylän virallisista avajaisseremonioista. Aina kun uusi joukkue saapui, 
keräännyttiin TKY III:n eteen juhlalliseen tervetuliaistilaisuuteen. Kun sitten Neuvostoliiton 660 miehinen joukkue oli 
vitivalkoisissa paraatipuvuissaan vuorollaan tällä juhlakentällä rintamassa, piti sosiaalineuvos Akseli Kaskela O-komitean 
puolesta tervehdyspuheen, kansallislaulut soitettiin ja Neuvostoliiton lippu kohosi muitten lippujen rinnalle omaan salkoonsa. 
Tilaisuus päättyi siihen, että komendantti Lyytinen komensi venäjän kielellä joukkueelle käännöksen vasempaan ja tahdissa 
mars, jolloin joukkue suoritti sotilassoittokunnan tahdittamana ohimarssin. Seisoin aivan Lyytisen vieressä, jolloin hän 
kuiskasi minulle ehkä jossain määrin voitonriemuisasti: "Oli muuten ensimmäinen kerta kun tuon maan pojat tekivät juuri 
niin kuin minä määräsin."

Olympiakesästä -52 alkoikin sitten Otaniemen kesäkongressivaihe. Kylään kesäksi jääneet teekkarit kera eukkojen ja 
"toukkiensakin" siirrettiin tylysti TKY 5:een, jotta kolmonen ja nelonen, ja valmistuttuaan myös kakkonen voitiin vuokrata. 
On turha luetella näitä kokoontumisia. Niitä oli todella kaikensorttisia. Olosuhteet täällä olivat puutteellisia. Ei ollut kuin 
Servin Mökki ja Urheiluhalli. Mutta sotien jälkeinen kokoontumisen tarve oli valtava, joten näihinkin varsin vaatimattomiin 
olosuhteisiin tyydyttiin. Kun sitten TKK:n päärakennus ja Dipoli valmistuivat, alkoi Otaniemen "uudempi aikakausi". Mutta 
samanaikaisesti alkoi muuallekin ilmaantua kokoustiloja ja kongressikeskuksia, joten kilpailu tallakin alalla kiristyi. Tulivat 
ostajien markkinat.

	I


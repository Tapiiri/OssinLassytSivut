
---
title: Ossin Lässyt
author: Ossi Törrönen
---

    
# 6. Syön karvalakkini.

Lukuvuonna 1953-54 toimi Teekkarikylän yhtenä linnanisäntänä Jaska Koski, joka muuten sittemmin toimi myös 
Otavaarina (vanhassa kylässä ansioituneen dipl.inssin kunniavirka). Jaska oli tulisieluinen teekkari, joka touhusi mm. 
voimakkaasti TKY:n edustajiston aikaansaamiseksi. Siihen saakka oli korkeimpana teekkarielimenä ollut TY:n yleinen 
kokous, joka puolestaan nimitti TKY:n hallituksen vuodeksi kerrallaan. Jostakin syystä olin minä tullut lyöneeksi vetoa 
Jaska Kosken kanssa siten, että lupasin syödä karvahatun, jos kyseinen edustajisto saataisiin aikaan. No niin. 
Edustajisto syntyi kuin syntyikin ja minulle koitti vedon maksamisen hetket. Kutsuin Jaskan ja muut linnanisännät 
asuntooni ilmoituksella, että nyt sitten syön sen karvahatun. Herrat saapuivat ja komea koivistolaismallinen ruskea 
turkislakki oli keskellä kahvipöytää. - Sanasta miestä - sarvesta härkää. Otin terävän veitsen ja leikkasin itselleni palan 
hattua ja söin. Eipä aikaakaan, niin vieraatkin pistivät hyvällä halulla hattua naamaansa. Olin pitkien neuvottelujen 
jälkeen saanut Helsingin Meijerin pääkonditoriamestarin innostumaan asiaan ja hän valmisti karvahattumallisen 
täytekakun, joka oli todella ihmeteltävässä määrin aidon näköinen.

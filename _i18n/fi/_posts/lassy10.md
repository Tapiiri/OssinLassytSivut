
---
title: Ossin Lässyt
author: Ossi Törrönen
---

    
# 10.Villieläimiä Otaniemessä

Ennen Teekkarikylän rakentamista oli Otaniemi vielä varsin syrjäinen ja erämaatuntuinen niemenkärki. 
Jopa niin syrjäinen, että lienee syytä todeta seuraavat todelliset eläintarinat. Aluetta vartioi perustetun 
Otaniemen Hoitokunnan asettama aluevalvoja Kortelainen asuen nykyisin TKK:n päärakennuksen 
kohdalla olleen Otaniemen Kartanon rakennuksissa. Vielä 1952 hänellä oli jopa kaksi lehmää ja 
virkaetuihin hänelle kuului kalastusoikeus Hoitokunnan vesialueilla. Kerran kun hän meni nostamaan 
Laajalahden suulle virittämäänsä suurta merirysää, hän totesi rysän perän kovin painavaksi. 
Pettymyksekseen ei se ollutkaan täynnä käyttökalaa, vaan sinne oli jäänyt satimeen ja kuollut norppa 
eli harmaahylje. Valokuvia ja tekstiä lehtiin ja tiedemiesten ihmettelyä siitä, että norppa eksyy näin 
syvälle sameavetiseen lahteen. Usean kymmenen veneen voimalla silloin vielä uisteltiin kuhaa 
kiertämällä Laajalahdessa Tervaspään kohdalla olevaa luotorykelmää. Ja kuhaa tuli kuin tyhjää vaan. 
Hirviä vieraili usein Otaniemessä ennen Tapiolan rakentamista. Kerran kun istuimme TKY:n 
hallituksen kokousta pitämässä kylän rantasaunalla, tuli metsästä esiin komea naarashirvi, katsoi 
suuresta takkahuoneen ikkunasta sisälle ja jatkoi tyynesti kohti kaislikkoa ilmeisenä aikomuksenaan 
pieni iltauinti. Kun ryntäsimme ulos aikomuksella kuvata arvon rouvaa, muutti se mielensä ja juoksi 
takaisin metsään. Useaan otteeseen näin itse tuollaisia 2-3 hirven ryhmiä eri puolilla Otaniemeä.

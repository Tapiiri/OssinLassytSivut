
---

title: titles.lassy137
author: Ossi Törrönen
---


    
# 137. Kirkonkello akkunani ulkopuolella

Nyt on sitten tullut hetki kertoa minun ja alapuolellani asuneitten teekkariveljien välisestä moniottelusta, jossa taas saatiin eräs 
tylsä yo täyteen pikkupuuhailua. Se oli kai siinä kello kaksi yöllä, kun minä ja vaimoni heräsimme siihen, että oli tullut 
maailmanloppu - ylösnousemuksen kellot kumahtelivat. Vaimoni syöksyi kaulaani pyydellen anteeksi aikaisempiaan ja 
minäkin oli valmiina samanlaatuiseen, kun tulin heittäneeksi vielä viimeisen katseen ikkunasta ulos. Ja siinä se heilui. 
Tuomiokello mahtavasti kumahdellen juuri makuuhuoneeni ikkunan edessä. Resonanssi sen kun vain täristeli ruutuja ja osin 
seiniäkin. Kun ketään noutajaa ei kuitenkaan alkanut kuulua, nousin vuoteeltani ja katsoin tarkemmin. Kelloa varten olivat 
kaverit raahanneet katolle useita metrejä pitkän hirren, ankkuroineet sen kattoon ja siitä hirrestä sitten tuo tuomionkello 
roikkui. Kellon kielestä näkyi johtavan vetonaru alapuolellani olevan solun ikkunasta sisään. Siellä veljet sitten kiskoivat 
ilmeisesti olan takaa. - Vaimoni peruutti anteeksipyyntönsä ja minä ryhdyin vastahyökkäykseen. Otin yhden pentujeni 
suksisauvoista, sidoin sen toiseen päähän erkalla tavalliset sakset ja toiseen vapaana liikkuvaan saksen haaraan vetonarun. Kun 
oikein kurkotin omasta ikkunastani, sain kuin sainkin kellon vetonarun saksieni haarukkaan ja siten kiskaistua omalla 
vetonarullani poikki. - Möykkä loppui ja nukahdimme. - Herätäksemme noin tunnin kuluttua "samaan uudelleen". Konstikos 
tuo nyt oli mennä yön hiljaisuudessa katolle, vetää kymmeniä kiloja painava joku entinen kartanon vellikello sinne, panna uusi 
vetonaru jne. Juuri kun olin lankeamaisillani andalusialaiseen alakuloisuuteen ja epätoivoon, osui silmääni seinällä roikkunut 
häränsarvesta tehty itävaltalainen alppitorvi, jonka olin aikoinani ostanut matkamuistokseni jostain Tirolin synkästä 
vuorimaasta. - Heureka. Torvessa oli sellainen ominaisuus, että mitä kovempaa siihen puhalsi, sitä voimakkaammaksi ja 
samalla korkeammaksi muuttui sen ääni. Ryntäsin keittokomeroon, otin sieltä vaimoni Electrolux-pölyimurin, kiinnitin letkun 
sen puhaltavaan suuttimeen ja sitten kiedoin eristysnauhalla kyseisen alppitorven letkun toiseen päähän. Hiljaa laskin 
alppitorveni omasta ikkunastani alapuolen solun avoimen ikkunan kohdalle - ja kello sen kun kalkatti. Menin rakkaan vaimoni
viereen takaisin pölyimurin pistoke kädessäni ja kysyin - joko? "Jo", sanoi vaimoni ja minä työnsin pistokkeen seinärasiaan. 
Sen hetken jälkeen heräsivät sitten viimeisetkin vielä nukkuneet kylän asukkaat. Alppitorven kaamea ääni kiiri ympäriinsä 
kivuten yhä korkeammaksi ja korkeammaksi. Alle aikayksikön hiljeni myöskin kellon kalkatus. Aika lienee ollut silloin n.4 
aamulla. Aloitimme viralliset rauhanneuvottelut aamulla kello 8 - hyvin nukutun yön jälkeen. Rauhansopimusasiakirjaan tuli 
vain yksi pykälä, jossa sopijapuolet lupasivat ei enää koskaan käyttävänsä moisia taisteluaseita. Samalla todettiin ottelun 
päättyneen tasapeliin 1 vastaan. Tällaisina rauhallisina ne yöt usein kuluivat maaseudun rauhassa kaukana Espoossa.



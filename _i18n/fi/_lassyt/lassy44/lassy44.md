


    
# 44. Perintösohvani polttaminen

Kun teekkarikylään aikanaan siten saatiin myös henkilökunnalle oma asuinrakennus, tuli minullekin 
perheineni eteen muutto pois jo tutuksi käyneestä TKY 3/C:n sarvesta. Kun linnanisäntiä eräänä 
iltana ennen muuttoa istui luonani iltakahvilla, tuli vaimoni sanoneeksi, että "tuotan vanhaa sohvaa 
emme kyllä raahaa sinne uuteen asuntoon". Isännät poistuivat  kului joitakin minuutteja ja 
asuntoomme tunkeutui pari kolme uutta teekkaria kysyen missä se sohva on. Ennen kuin vaimoni 
kanssa ennätimme edes hämmästyäkään, tarttuivat teekkarit sohvaamme ja poistuivat se mukanaan. 
Hämmästykseksemme nämä arvon sohvankantajat eivät lähteneetkään portaita alas, vaan ylös C:n 
ylimmälle näköalaparvekkeelle. Syöksyin perässä ja siellä sitten koin jälleen erään "tuiki tavallisen 
teekkaritapahtuman". Jostain oli hilattu paikalle ämpärillinen bensaa. Sillä valelivat linnanisännät 
"tuon arvokkaan ryhmäistuimeni", joka tilaisuudessa juhlapuhetta pitänyttä päälinnanisäntää 
plagioidakseni "oli niin arvokkaalla tavalla vuosikymmenet tukenut pääasiassa Ossin peräpäätä". 
Kuului komento yksi  kaksi  kolme. Kohdassa kolme heitti toinen isäntä palavan tulitikun 
sohvalle samalla kun se lennähti kaiteen yli. Roihuten ja sihisten suoritti sohvani siten viimeisen 
lentonsa tömähtäen lopuksi maahan, johon hetkessä muodostui mahtava nuotio, josta palon 
edistyessä istuimen teräsjousia poukkoili eri suuntiin. Näin olivat teekkarit taas kerran halunneet 
auttaa minua "vaikeuksissani". Myöhemmin kuulin, että kolmannen kerroksen eräässä huoneessa 
istui kaksi teekkaria ikkunan ääressä ankarasti opiskellen. Sen verran edellä kuvaamani tapaus 
kiinnitti heidän huomiotaan, että toinen oli sanonut ohimennen toiselle: "Siinä meni muuten palava 
sohva ylhäältä alaspäin".


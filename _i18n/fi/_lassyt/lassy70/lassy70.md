
---

title: titles.lassy70
author: Ossi Törrönen
---


    
# 70. Teekkarit kantavat omaa porttiaan

Nytpä kopioin tähän erään legendaarisen teekkarijäynän, joka tapahtui kauan sitten ennen sotia ja jonka 
minulle vakuutti todeksi Teekkarikylän rantasaunan lauteilla erään yhteissitsin aikana Helsingin 
apulaispoliisimestari Otto Kosonen. Hän on ollut jo useita vuosia eläkkeellä, mutta oli itse 
henkilökohtaisesti yksi seuraavan tosinäytelmän "esiintyjistä" olosuhteiden pakosta virkatehtävissään 
nuorena poliisikonstaapelina.

Neljä teekkaria kulki iloisesti lauleskellen pitkin Albertinkatua suuntana - mikäs muu kuin
rakas Poli. Seurasivat hetken aikaa tekniikan miehen asiantuntemuksella erään vanhan
puutalon purkutyötä. Kiinnittivät huomionsa paikoiltaan jo pois nostettuun puiseen porttiin,
joka siinä lojui muun rojun seassa. Saivat aatteen ja pyysivät saada ostaa kyseisen portin. No
töitä johtava rakennusmestari oli vain iloinen, kun pääsi tuostakin romusta näin kevyesti
eroon. Hinta oli kohtuullista alhaisempi, teekkarit maksoivat, ottivat portin olkapäilleen ja
jatkoivat keskeytynyttä vaellustaan. Portti jätettiin siksi aikaa Polin pihalle, kun miekkoset
olivat Pokeripoksissa vahvistamassa itseään samalla, kun he laativat täysin virallisen ja mitä
yksityiskohtaisimman kauppakirjan, jolla em. purkutyömaan mestari "myi ja luovutti kaiken
omistusoikeuden teekkareiden A, B, C ja D muodostamalle avoimelle yhtiölle puiseen
porttiin, jonka mitat, muodot, raaka-aineet ja muut teknilliset jopa rakennustaiteelliset
yksityiskohdat selostetaan erikseen kauppakirjan liitteessä". Neljän ostajan nimet alle ja sitten
takaisin Albertinkadulle hakemaan myyjän ja kahden todistajan allekirjoitukset.

Tässä kaikessa olikin jo kulunut niin paljon aikaa, että ilta alkoi hämärtyä, kun tämä vasta perustettu 
"avoin yhtiö" otti portin jälleen harteilleen ja suuntasi jo hieman hoiperteleva askeleensa Lönnrothia 
pitkin keskikaupungille. Kuten yhtiö oli otaksunutkin, kiinnitti aina valpas virkavalta piankin huomiota 
tähän "Porttilaisten marssiin". Ja Heikinkadulle (nykyiselle Mannerheimintielle) päättyi 
sankareittemme matka lain ankaran kouran tartuttua sekä miehiin että porttiin. Vastaväitteittä 
seurasivat teekkarit poliiseja kolmanteen piiriin saakka. Kun päivystävä ylikonstaapeli sitten alkoi 
laatia kuulustelupöytäkirjaa "ilkivaltaisesta portin varastamisesta ja sen myötä aiheutetusta 
epäjärjestyksestä kadulla", vetivät kaverit kauppakirjan esiin vaatien selvitystä, minkä lakipykälän 
nojalla heitä oli estetty siirtämästä omistamaansa esinettä pisteestä A pisteeseen B. Mitään tällaista 
lakipykälää ei arvon ylikonstaapeli tietenkään tuntenut, eikä hänen sitten auttanut muu kuin anteeksi 
pyydellen saattaa pojat ulko-ovelle ja vapauteen. Portti jälleen olkapäille ja lakkien tupsut rytmikkäästi 
heilahdellen suuntasi kvartetti nyt askeleensa kohti Aleksia, joka taas kuului ensimmäisen poliisipiirin 
valvontaan. Nyt oli kuitenkin kolmospiirin päivystäjä soittanut ykköseen ja varoittanut saapuvista 
teekkareista ja heidän metkuistaan. Ja ykkösessä istui päivystämässä jutun alussa mainittu Otto 
Kosonen, nuorena aloittelevana poliisimiehenä. Mitään radiopuhelimia enempää kuin piiska-autoja ei 
silloin vielä ollut olemassa, joten jalan kiertäville poliisipartioille ei saatu annetuksi ohjeita syntyneen 
tilanteen johdosta. Kiihkeästi kertoi Kososen Otto selailleensa päivystyshuoneen lakikirjoja ja muita 
ohjesaantoja ollakseen valmiina hetkeen, jonka hän tiesi varmasti ennen pitkää koittavan. Ja koittihan 
se. Tunnollinen järjestyspartio No 2 oli napannut porttiteekkarit Mikon ja Aleksin kulmasta "hellään 
huomaansa" ja raahasi ykköseen.

Viimeisenä oljenkortenaan oli Kosonen kertomansa mukaan tullut tutkineeksi Helsingin kaupungin 
silloisia järjestyssääntöjä ja - heureka. Sääntöjen eräässä pykälässä mainittiin, että milloin 
poliisiviranomaisella on syytä olettaa minkä tahansa irtaimen omaisuuden joutuneen ilmeisen 
hukkaantumisen tai tuhoutumisen vaaralle alttiiksi, voidaan tällainen omaisuus tilapäisesti ottaa poliisin 
haltuun ja valvontaan. Tällä perusteella julistettiin portti poliisin tilapaiseen valvontaan, ja herrojen 
teekkareiden käskettiin poistua laitoksesta. Mutta vielä he aiheuttivat lainkourille lisävaivaa vaatimalla 
itselleen kirjallisen haltuunottotodistuksen, jossa portin mitat, muoto ja muut "tärkeät" seikat 
huolellisesti olivat mainittuina. Ja näin oli taas yksi yö saatu kulumaan lähes loppuun. Teekkarit 
suunnistivat takaisin Polin tummien kattojen suuntaan, ja poliisimiehet Kososen Otto etunenässä 
huokaisivat helpotuksesta.


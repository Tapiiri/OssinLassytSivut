


    
# 29. Kylän vuohet Maija ja Teemu

Se oli kai keväällä 1955, kun teekkarit taas häipyivät harjoittelemaan mikä minnekin, raahasi linnanisäntä Osmo Norvasto 
jostakin Tampereen suunnalta Servin Maijalle lohdutukseksi ihka elävän vuohen. Vuohen nimeksi tuli välittömästi Maija 
Siwiä. Kun se kuitenkin näytti alakuloiselta ja yksinäiseltä, hankittiin sille oitis Tapanilasta päin aviopuolisoksi nuori 
valkoturkkinen pukki, jonka nimeksi tuli ilman muuta Teemu. Iltasanomat julkaisivat tämän romanssin oikein valokuvan 
kera tekstillä: "Teekkareiden poistuttua kesäksi Otaniemestä, on sinne nyt hankittu nelijalkaisia pukkeja". 

Teemu ja Maija Siwiä elelivät sitten Otaniemessä pari kolme kesää turistien ja kongressiväen sekä ilona että harminakin. 
Talvet ne olivat Orionin tilalla täysihoidossa. Erikoisesti Maija Siwiällä oli sammumaton into osallistua Servin Mökissa 
tapahtuvaan ravintolatoimintaan astelemalla arvokkaasti muun juhlakansan mukana sisälle. Arkkitehti Kalle Vartola 
varmaan muistaa elämänsä loppuun asti sen, kun hänet oli kutsuttu esiintymään erääseen arvotilaisuuteen. Kallen 
parhaillaan esittäessä loistavaa soolonumeroaan (im tiefen Keller) salin keskellä olevalla korokkeella, astui Maija Siwiä
sisään viehättävästi keinuvin lantein, nosti sirot etusorkkansa korokkeen reunalle, irvisti ja sanoi "Bää". Olipa Kallella 
sanojensa mukaan suuria vaikeuksia jatkaa arvokasta sooloaan siellä "syvässä kellarissa" tämän Maija Siwiän arvostelun 
jälkeen.

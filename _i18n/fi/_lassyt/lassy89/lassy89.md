
---

title: titles.lassy89
author: Ossi Törrönen
---


    
# 89. PLH vaati keskusradion joka pisteeseen eri luvan

Erään toisen kerran PLH hätkähdytti meitä ilmoittaen, että jokainen keskusradion kuuntelupiste 
seinässä voidaan tulkita radiokuuntelulaitteeksi, jolle siten olisi lunastettava oma kuuntelulupansa. 
Huoneita oli silloin 422 ja soluhalleja 91. Siis 513 uutta lupaa. Lähetimme PLH:IIe kirjallisen 
vastineemme jossa todistelimme, että kylän keskusradio on teekkareille pääasiassa sähköteknillinen 
opetusväline, joka on harjoitustyönä rakennettu ja jonka avulla sähköosaston opiskelijat jatkuvasti 
suorittavat tärkeää tutkimus- ja suunnittelutyötään.

Jos tämä selitys ei olisi riittänyt oli meillä vielä takataskussa alla olevan kaavion mukainen 
"installaatio-idea". Kuten kaaviosta todetaan, olisimme kokonaan luopuneet yleisradio-ohjelmien 
kuuntelusta yhtä ainoata luvanalaista laitetta lukuun ottamatta. Sen avulla taltioitua ohjelmaa olisimme 
sitten kuunnelleet "joskus myöhemmin" eri magnetofonin avulla ja kaiken lisäksi "eri paikassa". 
Mistään radiokuuntelusta ei näin ollen olisi voitu puhuakaan, vielä vähemmän julkisesta esityksestä. 
Noin vain kodikkaasti kotipiirissä olisimme kuunnelleet näitä yleisradion muinoin lähettämiä ohjelmia, 
uutisia ja aikamerkkejä ikiomalla nauhurilaitteistollamme. Muuhun ohjelmaan ja uutisiinkaan nähden 
ei olisi tullut sen suurempaa hämminkiä, mutta aikamerkissä olisi pitänyt huomioida se aika jonka 
ääninauhan piste olisi tarvinnut matkaa varten ykkösnauhurin E:stä kakkosen H:hon. Tämänsuuruinen 
myöhästyminen esim. treffeiltä olisi saattanut olla teekkarille jopa kohtalokasta.

En tiedä, miten tämä asia myöhemmin kehittyi. Se jäi "pöydälle" minun poistuttuani Otaniemestä. Olisi 
aika mielenkiintoista tietää miten ideamme mukainen nauhankuuntelu olisi voitu todistaa yleisradio-
ohjelman sellaiseksi kuunteluksi, että jokainen kuuntelupiste tarvitsisi luvan. Idean keksiessämme me 
ainakin olimme "voiton varmoja". Antennin A avulla vastaanottaa yleisradiovastaanotin B eetteristä 
tulevan ohjelman. Se nauhottuu tosiajassa nauhuri C:n avulla rengasmaiselle nauhalle D äänipään E-
kohdalla. Nauha kulkee huoneeseen 2 seinässä olevan reiän F kautta nauhuriin G joka toistaa ohjelman 
äänipään H avulla. Vahvistinyksikkö I syöttää nauhaohjelman kaiuttimiin J. Nauha kulkee takaisin 
huoneeseen 1 seinässä olevan reiän K kautta ja nauhuriin C jonka toinen äänipää I. poistaa ohjelman 
ennen E-kohdan uutta äänitystä.

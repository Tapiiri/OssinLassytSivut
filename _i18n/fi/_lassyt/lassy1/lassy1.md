


    
# 1. Saapumiseni Otaniemeen vappuna. Teekkarien tiilitalkoot.

Allekirjoittanut tuli Otaniemeen keväällä 1952 juuri ennen Helsingin Olympiakisojen alkua. Mitenkä kylä synnytettiin, siitä ei 
minulla siis ole omakohtaisia kokemuksia. Olen vain kuullut juttuja niistä lukemattomista ja mitä erilaisimmista 
varojenkeräystouhuista, joita silloiset teekkarit toimeenpanivat Teekkarikylän rahoittamiseksi. Tuotettiin maahan ja myytiin 
kaikkea mahdollista rusinoista huulipuikkoihin ja henkilöautoihin, pidettiin n + 1 erilaista hyväntekeväisyysjuhlaa ja tempausta eri 
puolilla maata, kerjättiin rakennusmateriaalia sekä kotimaasta että jopa USA:n armeijan ylijäämävarastoista, toimeenpantiin 
rahalahjoituskampanjoita jne. Mm. rakennuksen no 3 ovissa olevat yksityisten ja firmojen nimet olivat osoituksena siitä, että kukin 
heistä on lahjoittanut rakennusrahastoon vähintään 5.000 silloista markkaa. Huomattavin tapahtuma ja eniten julkisuutta saanut 
Helsingin horisontista katsottuna lienee ollut se kun teekkarit talkoovoimalla repivät maahan Suomalaisen Oopperan vastapäätä 
olleen Neuvostoliiton lähetystötalon, jonka eräät meidän kanssa sotatilassa olleen valtakunnan pommikoneet aikoinaan 
raunioittivat. Nämä tiilet raahattiin suurella melulla ja metelillä Otaniemeen ja käytettiin kylän rakentamiseen.


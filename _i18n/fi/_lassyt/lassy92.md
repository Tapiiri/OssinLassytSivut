
---
title: Ossin Lässyt
author: Ossi Törrönen
---

    
# 92. UKK Dipolissa. Kävyn käynnistys

Kun tasavaltamme päämies UKK ei ollut tilaisuudessa osallistumaan vihkiäisiin, kävi hän joitakin 
päiviä aikaisemmin tutustumassa taloon, jonka kunniatalonmieheksi hän oli lupautunut. Samalla 
hänelle luovutettiin sen siivouskomeron avain, jossa kunniatalonmiehen haalarit, rukkaset, luuta ja 
lapio ovat aina tarvittaessa valmiina. Myöskin on siellä komerossa tämän kunniatalonmiehen 
juhlasaapas, varsi n. 1 1/2 m korkea ja jalkaterässä mittaa puolisen metriä.

UKK vihki myös toimintaan teekkari Perkon avustajineen suunnitteleman liikkuvan käpypatsaan. 
Käyntiin pano tapahtui juhlamenojen ohjaajan selostuksen mukaan radio-ohjauksella. Vihkijälle 
ojennettiin merkillisen näköinen langaton laite, jonka keskellä olevaa nappia kehotettiin painamaan. Ja 
kun hän sitä painoi, niin ihme ja kumma. Samalla alkoi käpy aueta ja kuului musiikkia. "On niillä 
teekkareilla vehkeet" kerrotaan UKK:n tokaisseen. Näin kymmenen vuoden jälkeen on totuuden 
nimessä kerrottava, että se käpy aukesi silloin enemmän optisella kuin langattomalla impulssilla. Oli 
raahattu sähkölafkalta mikä lienee napilla varustettu kontaktori, ja kun Dipolin kellarin ikkunasta silmä 
tarkkana tuijottava teekkari näki Urkin painavan nappia, niin hän vetäisi jakokeskuksesta kävyn virran 
päälle.

Seuraavana päivänä sai käpy-patsas jo kilpailijan. Joku oli kiinnittänyt kuivan männynkävyn kepin 
yläpäähän, sitonut siihen vielä ruosteisen peltipurkin ja tökännyt kepin nurmeen pystyyn. Tässä 
pienoiskäpy -patsaassa oli seuraavanlainen käyttöohje. "Pane 50 penniä tai enemmän peltirasiaan, niin 
käpy aukeaapi auringonpaisteessa, mutta sulkeutuupi jälleen kun sataa." Näin kerääntyvät varat 
luvattiin käyttää joululahjoihin. Varsinaisen käpypatsaan käyttöautomaatteihin kerääntyneet kolikot sen 
sijaan lankesivat TKY:n hyväksi. Mitä taas tulee käpypatsaan alla olevaan vesialtaaseen heitetyistä 
lanteista, niistä huolehtivat erinomaisella nokkeluudella paikkaseudun polvihousuiset pikkupojat. He 
keksivät muun muassa sitoa ruokalusikan pitkän kepin päähän. Tuli jätski- ja karkkirahaa niin kuin 
tyhjää vaan.


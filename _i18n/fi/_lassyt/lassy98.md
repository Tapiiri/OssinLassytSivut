
---
title: Ossin Lässyt
author: Ossi Törrönen
---

    
# 98. Kappelin viherkasvijupakka
Ja viimeisenä kappeliin liittyvänä muistona kerrottakoon erään insinöörin rouvan tekemä
viherkasvilahjoitus: Lahjoituksensa hän teki Ristin Killalle, jonka jäsenet sitten suurella
innolla sijoittivat kasvit kappeliin. Joukossa oli tavallisia purkkikasveja ja varsin useita suuria
köynnöskasveja. Kappelin puukonstruktio oli kuin luotu köynnöskasveille ja pian kiersikin
lähes jokaista kattopalkkia köynnösviidakko. Kiersi siihen saakka, kunnes Heikki Siren taas
kerran saapui näyttelemään luomustaan vierailijoille. Ristin Killan silloisen puheenjohtajan,
DI Lasse K i v e k k ä ä n ja Heikki Sirenin välillä käydyn "rakentavan ja sydämellisen
keskustelutuokion" tuloksena kilta suoritti tilanteen uudelleen arvioinnin ja mainitut ruukku-
kuin myös köynnöskasvit siirtyivät talkootyönä Servin Mökkiin, jonka kattorakenteissa myös
oli köynnöstelyyn sopivia muotoja.
Useita aikoja oli Otaniemen Kappeli auki yötä päivää. Ovia ei lainkaan lukittu. Eikä mitään
huolestuttavaa tapahtunut. Olipa sisällä vapaasti hyllyllä kuvapostikorttivalikoima ja kehotus
maksaa ostetut kortit vieressä olevaan rahalippaaseen. Kauan aikaa täsmäsi tämän
korttikaupan tilit hämmästyttävän hyvin. Varsinkin ulkolaisille kävijöille tämä tuntui olevan
lähes uskomaton asia. Siinä vaan kortteja ja rahaa avoimella hyllyllä - ja ovet auki.


Sarjassa jäynähenkisiä salaseuroja, on ehdottomasti mainittava järjestö Luolamiehet. Luolamiehet 
syntyivät eräänlaiseksi rinnakkaisseuraksi vanhan Polin Similille (Sitsimiesliitto). Nimensä järjestö sai 
arkkitehti Reima Pietilän voittaneelle Dipoli-ehdotukselleen antamasta peitenimestä "Luolamiesten 
häämarssi". Luolamiehet ottivat arvokkaasti tehtäväkseen oikean teekkarihengen siirtämisen Dipoliin 
sen aikanaan valmistuttua. Erään Luolamiehen isä omisti suuren rakennuskiviveistämön jossain Turun 
puolessa. Kiviä louhoksella meislattaessa, vuoresta irti sattui luonnon oikusta yhteen 
graniittijärkäleeseen syntymään miehen mentävä reikä. Järkäle oli luonnollisesti edelleenkäsittelyyn 
täysi susi, mutta Luolamies-teekkarimme sattui paikalle ja julisti sen omakseen. Sen alapäähän 
porattiin kolme syvää reikää, joihin jo Turussa juotettiin sementillä terästangot tullen ne parikymmentä 
senttiä kivestä näkyviin. Vastaavat kolme reikää porattiin sitten Teekkarikylän keskelle kallioon. Vasta 
useiden päivien kuluttua raahasivat Luolamiehet yön hiljaisuudessa reikäkivensä suurella rekka-autolla 
Turusta Otaniemeen ja laskivat nuo kolme terästappia kalliossa olleisiin sementtivellillä täytettyihin 
reikiin. Aamulla kyläläiset hämmästyksekseen totesivat raitilleen ilmestyneen erikoislaatuisen 
kuvapatsaan.
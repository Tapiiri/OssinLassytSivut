


    
# 68. Täytän 50 vuotta

Se, mitä nyt yritän kertoa, on tähänastisen elämäni ehdoton kohokohta. Ja taitaapa siksi jäädäkin 
riippumatta jäljellä olevan vaellukseni pituudesta. Jos nimittäin mittapuuna käytetään todellista 
teekkarihenkeä. Ja tämä kohokohta oli 2.4.1965.  Päivä, jona täytin puoli vuosisataa. Päivä oli heti 
aamuvarhaisesta alkaen yhtä ruljanssia. Koko ajan saapui tervehdyksiä, sähkeitä, kukkalähetyksiä ja 
puhelin pirisi taukoamatta. Henkilökohtaisesti minua kävivät onnittelemassa mm. TKK:n rehtori, 
VTT:n ylijohtaja, Poliisiopiston suuri lähetystö sekä Geol. laitoksen ja Otaniemen Urheilusäätiön 
edustajat. "Muualta Suomesta" saapuneita vieraita ja ystäviä en tässä yhteydessä rupea luettelemaan. 
Kaikki he olivat minulle kuitenkin yhtä mieluisia ja lämmittivät sydäntäni.

Puolen päivän nurkilla saapui Teekkarikylän linnanisännistö tuoden kyläläisten arvokkaana lahjana 
upean Norris -kaitafilmiprojektorin täydentämään kaitafilmausharrastukseni laitteistoja. Saapui TKY:n 
henkilökunnan suuri lähetystö lahjanaan hopeisella muistolaatalla täydennetty Adler -kirjoituskone. Ja 
saapui myös TKY:n hallitus in corpore ojentaen minulle markkinoiden ylivoimaisesti parhaan 
Tandberg -stereomagnetofonin, joka sittemmin teki mahdolliseksi synkronisoida myös ääni filmeihini. 
Myös saapuivat "Luolamiehet" tuoden minulle noin 40 kiloa painavan kiviankkurin. Olin sanan 
täydessä merkityksessä "onnen uuvuttama" näiden kunnianosoitusten ja lahjojen johdosta. En 
todellakaan osannut aavistaa joutuvani näin valtavan huomion kohteeksi. Ja kun illan viimein 
himmetessä myös maailmankuuluisampi torveiluyhdistys RWBK oli käynyt musiikkitervehdyksellä, 
aloin jo suunnitella yöpuulle siirtymistä.

MUTTA. Silloin syttyi maailmansota. Niin ainakin minusta tuntui, koska asuntoni ulkopuolelta äkisti 
alkoi kuulua valtaisa tykistökeskitys, johon huumaavana meluna liittyi konekiväärien keskeytymätön 
papatus, lentokoneiden jylinä, putoavien pommien räjähdyksiä ja ylilentävien kranaattien vihlova ulina. 
Ikkunat tärisivät ja koko rakennus vavahteli. Asuimme Teekkarikylän huoltorakennuksen neljännessä 
eli viimeisessä kerroksessa, ja pelkäsin, että koko rakennus vajoaa kasaan. Seurasi yksi erittäin valtava 
räjähdysääni, parvekkeen ovi lennähti auki ja siltä vajaan neliömetrin suuruiselta parvekkeelta astui 
sisään 17 henkilöä käsittävä silloisten ja aikaisempien linnanisäntien delegaatio. Mitenkä he olivat 
sinne neljännen kerroksen parvekkeelle päässeet, ja miten heitä neliömetrille mahtui 17 kappaletta, se 
selviää myöhemmin. Juhlavin puhein luovutti tämä lähetystö minulle Teekkarikylän keisari-avaimen, 
joka on tavallisen Abloy-avaimen suurennos, tehty messingistä ja kokonaispituudeltaan lähes puoli 
metriä. Avaimeen liittyy ketjujen lisäksi erillinen messinkilaatta, johon on kaiverrettu seuraava 
"helppotajuinen" lauseke: "Yleisavain Teekkarikylän epäjärjestyksen järjestämiseksi järjestetyn 
epäjärjestyksen mestarille, jo toisen kerran 25 v. täyttävälle Ossille 1965. Teekkarikylän 
linnanisännistö." Tätä avainta määräsi linnanisännistö luovutuspuheessaan minua kantamaan aina 
kaulassani, kun liikun kylässä virkatehtävissäni. Söi delegaatio kaksi täytekakkua, sai asiaankuuluvat 
samppakaljaryypyt ja poistui. 

Ja nyt hieman teknillistä selostusta tämän vierailun johdosta. Isännistö pääsi neljännen kerroksen 
parvekkeelle sillä yksinkertaisella tavalla, että yksinomaan tätä arvolleen sopivaa virkatietä varten oli 
pitkän ja perusteellisen suunnittelu- ja konstruktiotyön tuloksena isännistön toimesta rakennettu katolta 
alas laskettava portaikko, joka vasta H- hetkellä vivuttiin paikoilleen, ja lähetystö, jossa muuten oli 
myös teekkarityttöjä, pääsi turvallisesti katolta parvekkeelleni hanhenmarssissa. Ja ne hirvittävät 
taistelunmelskeet olivat todella aitoja. Kaverit olivat saneet kopioiduksi yleisradion ääniarkistosta
talvisodan aikana Summan taisteluista rintamareporttereiden nauhoittamia tositilanteita. Ne 
yksinkertaisesti vain "ammuttiin" kohti asuntoani ulkopuolella olevien valtavan tehokkaiden 
vahvistimien ja kaiuttimien avulla. Meteli kuului kuulemma koko kylän alueella jopa poliisiopistolle 
saakka. Tämä nauha on nyt kotini aarrekammiossa. Tervetuloa vain kuuntelemaan.

No niin. Nämä loistavat jäynät olisivat minulle jo riittäneet, enkä todellakaan enää odottanut muuta 
kuin "viimeisen vieraan poistumista", saadakseni vaipua vuoteelleni nirvanaan kertailemaan mielessäni 
päivän ihmeellisiä tapauksia. MUTTA - Noin kello 21.30 soi ovikello vielä kerran, menin avaamaan ja 
siellä seisoi eräs kylässä asuva nyyhkyn näköinen ensimmäisen vuosikurssin teekkari, joka ujona ja 
sanojaan takellellen mumisi jotain siihen suuntaan, että kun hän juuri tuli Helsingistä ja kuuli solunsa 
kavereilta, että minulla on syntymäpäivä, niin myös hän halusi näin vaatimattomalla tavalla ja viime 
hetkellä myös lausua oman onnittelunsa. Veti taskustaan nuhruisen pienen sanomalehteen käärityn 
paketin, ojensi sen minulle valittaen, että ei tähän hätään ollut saanut hankituksi mitään arvokkaampaa. 
Tämän hän kertoi jostakin syystä ottaneensa aikoinaan mukaansa lapsuuden kodistaan lähtiessään 
Otaniemeen opiskelemaan. Avasin paketin ja sieltä paljastui JOJO - tuollainen lapsellinen narulla 
varustettu hyrrälelu, jonka jokainen varmaan tuntee. No olihan se tosiaan vahan nyyhky lahja. JOJO 
minulle, joka sentään olin Teekkarikylän johtaja, teekkari h.c ja parhaillaan täyttämässä kunnioitusta 
herättävää viidettä vuosikymmentä. En kuitenkaan halunnut pahoittaa antajan mieltä, vaan kiitin häntä 
lämpimin sanoin plagioiden muistaakseni jopa raamatun kohtaa köyhän rovosta jne. Rohkaisevin ja 
lohduttavin sanoin pyysin tätä nyyhkivää sisään, tarjosin oblikatorisen samppa-annoksen, kahvia ja 
kakkua ja hän poistui. 

Nämä kaikki lohduttamiset olisivat kyllä saaneet jäädä todella lausumatta, sillä tasan minuutin kuluttua 
ensimmäisen poistumisesta soi ovi kello ja sisään astui nyyhkyttävä teekkari sanoen juuri kylällä 
kuulleensa, että minulla on syntymäpäivä ja, että hänkin halusi tulla onnittelemaan, ja kun hän ei 
mitään muuta tähän hätään keksinyt, niin hän haluaisi antaa tällaisen hauskan leikkimielisen kalun 
JOJON. Olin lahjan vastaan ja mielessäni kävi ajatus, että onpas merkillinen sattuma, kun kaksi 
teekkaria toisistaan tietämättä päätyvät samaan lahjakaluun. Kiitin vähintään yhtä vertauskuvallisin 
sanakääntein tätäkin teekkaria ja jaoin proviantit. Soi ovikello taas minuutin kuluttua, saapui sisään 
teekkari, onnitteli, antoi jojon ja poistui jne. Ja taas minuutin kuluttua soi jne. Yksin kappalein lukien 
saapui MINUUTIN VÄLIAJOIN 399 teekkaria, jokainen piti puheen ja lahjoitti jojon. Ja jokaiselle 
minun luonnollisesti piti pitää vastauspuhe. Niin. Sen illan ja yön kuluessa pidettiin asunnossani 399 
Jojon luovutuspuhetta ja yhtä monta vastauspuhetta, eli kaikkiaan yhteensä 798. Tilaisuuden päättyessä 
aamuyöllä oli asuntoni lattialla 100 punaista, 100 sinistä, 100 keltaista ja 99 vihreätä jojoa. Ne peittivät 
lattiasta kymmenkunta neliömetriä. Oli siinä teekkarijäynää kerrakseen. Kun kaikki oli ohi, vajosin 
sanan täydessä merkityksessä kasaan vuoteelleni sekä fyysisesti että psyykkisesti loppuun ajettuna, 
mutta ah niin onnellisena. Olin saanut kokea sellaisia riemunhetkiä, joita vain oikea teekkarihenki voi 
aikaansaada. Jojot ja tilaisuudesta otettu kaitafilmi ovat kunniapaikalla kotini jäynäarkistossa samoin 
kuin kyläläisten projektorilahjaan liittyvä lahjakirja, jossa 722 teekkarin nimikirjoitukset.



---
title: Ossin Lässyt
author: Ossi Törrönen
---

    
# 76. Pekka Tarjanteen häät

Kun Retuperän käyrimmän torven ansiokas puhaltelija, teekkari Pekka Tarjanne aikoi ahkerasti 
avioliittoon, oli luonnollisesti RWBK in corpore Lauttasaaren kirkon takana odottamassa avioparia 
ulos. Minä olin paikalla paloauton FORD T-28 itseoppineena kuljettajana. Kun Pekka puolisoineen 
astui ulos, hyökkäsimme heidän kimppuunsa, nostimme nuorikon kuljettajan viereen, Pekan tikaspinon 
päälle muiden retuperäläisten täyttäessä sitten laitapaikat. Komeasti siinä taas kerran torvet raikuivat, 
kun me mennä puksutimme kohti valokuvaajaa. Lasti oli kuitenkin niin painava, etta eräässä ylämäessä 
kunnon Suihku-Siwiämme alkoi auttamattomasti sammua. Yksi toisensa jälkeen hyppäsivät kaverit 
torvineen alas ja alkoivat työntää. Mäen yhä jyrkentyessä oli pian koko soittajien sakki työntämässä ja 
viimeisenä loikkasi maahan vielä itse ylkä. Niin sitä sitten mennä puuskutettiin mäki ylös, minä ratissa, 
rouva Tarjanne hepenissään vierelläni, soittajat kummallakin sivulla ja itse ylkä takana frakinliepeet 
maata viistäen. Kova oli tosiaan nauru ja melske, kun tämä "Rajamäen rykmentti" eteni kohti mäen 
päällä olevaa valokuvaamoa. Ja perille vaan päästiin.

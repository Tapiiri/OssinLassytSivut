
---

title: titles.lassy141
author: Ossi Törrönen
---


    
# 141. I-painoksen päätössanat

Lopuksi tältä paikalta. Olen nyt kaivellut harmaat aivosoluni typötyhjiksi Otaniemen muistoista. Ne ovat nyt edellä 
präntättyinä. Toivon muistaneeni oikein sen, minkä olen muistanut. Sinä entinen otanisti, joka nyt olet urhoollisesti kahlannut 
tänne saakka. Jos olen jotain kertonut väärin tai liian laimeasti. Älä hyväksy sitä. Tee protesti. Sen voit vaivattomasti tehdä 
suullisesti. Suoraan minulle. Täällä Tapiolan kammiossani. Tapiolahan on, kuten ehkä muistat, eräs Otaniemen rajakylistä. 
Akkunastani näkyy taustalla Otaniemen satamakaupunki Helsinki ja aivan edessä korkeahko konttorirakennus, jossa mm. on 
töissä teekkari evp. Jaakko Ihamuotila. Soita kuitenkin ennen tuloasi numeroon 463 087, että ennen saapumistasi a) ruokin 
ikuisesti nälkäisen Tanskan Dogini Danilo Gerjos Shilo Of Airvays'in (säkäkorkeus + 15 cm verrattuna ent. Dooraani), ja b) 
otan yhden littupullon huonelämpöön. Jos puhelin ei heti vastaa, älä lannistu. Danilo on silloin ulkoiluttamassa minua.

Ja Te arvoisa tavallinen lukijani. Jos Te ette edellä mainituista mitään ymmärrä, tilanne selviää ns. kahden käden tempulla. 
Vasen kasi sulkee kirjan ja oikea heittää sen roskikseen.


    Loppu.1982.

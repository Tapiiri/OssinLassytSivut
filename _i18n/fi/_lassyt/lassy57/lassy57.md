
---

title: titles.lassy57
author: Ossi Törrönen
---


    
# 57. Teekkari Teemu Tynkkynen ilmapallolla taivaalle

Vappu - tuo ylioppilasjuhlista jaloin, oli myös Teekkarikylässä lukuvuoden kohokohta. Hieroipa kylän linnanisännistö 
hyvissä ajoin aivonystyröitään keksiäkseen Vapuksi jotain uutta ja ennen näkemätöntä perinteellisten aktien lomaan. 
Perinteelliseksi olivat muodostuneet vappuriehan julistaminen aattona kello 12.00 sekä kaljaviesti klo 14.00. Vappuriehan 
julistuksensa antoi isännistö TKY 4:n katolta ilmoittaen tahtonsa olevan, että kukaan ei 24 tunnin aikana saa kylässä "ottaa 
itseensä eikä kävellä kuin lautapää härkä, vaan jokaisen oli oltava riemussa mukana". Kaljaviesti taas oli kylän sarvien ja 
poliisiopiston välinen viestijuoksu Servin Mökin ympäri. Maaliin tultuaan tuli juoksijan siemaista janoonsa pullo kaljaa ja 
vasta sen tyhjennettyä sai seuraava lähteä. Eräänä Vappuna päätti isännistö, että on lähetettävä Otaniemen oma edustaja 
kauas Linnunratajärjestelmäämme selostamaan siellä mahdollisesti kohtaamilleen, miten teekkarit kevättä vastaanottavat. 
Tehtävään valittiin "teekkari Teemu Tynkkynen." Tämä lähettiläämme oli vanhoista haalareista olkien ja pienien 
ilmapallojen avulla aikaansaatu luonnollista kokoa oleva nukke, jonka päähän vielä kiinnitettiin tukevasti tupsullinen 
teekkarilakki. Kun isännistö sitten oli mahtavasti katolta julistanut vappuriehan alkaneeksi ja päätöksensä lähettää edustaja 
avaruuteen, kiinnitettiin em. Teemu toisesta kädestään suureen säähavaintopalloon ja homma laskettiin irti. Toisesta 
kädestään pallosta roikkuen ja iloisesti jalkojaan heilutellen aloitti Teemu matkansa kadoten pian taivaan sineen. Tätä 
kirjoittaessani ei Teemusta vielä ole kuulunut mitään uutisia. Iltasanomat kyllä julkaisi seuraavana päivänä komean 
uutiskuvan Teemun ollessa parin sadan metrin korkeudella.


---
title: Ossin Lässyt
author: Ossi Törrönen
---

    
# 67. Tekninen koe sadevesitorvessa

Teekkarit A ja B olivat laskeneet valmiiksi tuloksen seuraavaan kokeeseen: A meni TKY 5:n katolle ja 
alkoi valuttaa bensaa erästä galv. pellistä tehtyä sadevesitorvea pitkin alas. Torven alapäässä odotti B. 
Kun bensaa alkoi valua alapäästä maahan - hän raapaisi tulitikun. Kuului ujellus, suhaus, pamaus ja 
rämähdys, ja peltitorvi repesi liitoksistaan toisen ja kolmannen kerroksen väliltä lähes 3 metrin 
matkalta. "Hämmästyttävää tarkkuutta" huusi B A:lle. "Täsmälleen näinhän me laskettiin tapahtuvan." 
Vaelsivat A ja B kokeen jälkeen kylän toimistoon maksaen Irma Henrikssonille 3 metriä saderänniä 
ynnä asennuskulut. Oli jälleen kerran tullut todistetuksi erään teorian paikkansapitävyys myös 
käytännössä. Ja kaiken lisäksi varsin kohtuullisin kustannuksin. Mitäpä tuo nyt jonkun peltitorven hinta 
merkitsee sen todistusarvon rinnalla, minkä koe osoitti.


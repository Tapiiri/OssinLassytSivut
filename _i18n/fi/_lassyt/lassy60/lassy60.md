
Eräs teekkareiden omalaatuinen Tempaus jossa olin mukana, käsitti kiertoajelun ikiomalla junalla 
peräti seitsemässä kaupungissa. Kohteet olivat Turku, Tampere, Pori, Jyväskylä, Lahti, Kotka ja 
Helsinki. Junassa oli yksi makuuvaunu meille "taiteilijoille", avovaunu edustusauto Marmonille ja 
Retuperän paloautolle sekä yksi umpivaunu, jossa teknillisen näyttely todella pähkinänkuoressa. Yöt 
siirryimme kaupungista toiseen, aamupäivällä tehdaskierros työntekijöille annettuine 
lounaskonsertteineen, tehtaan tarjoama lounas ja illalla sitten Tempausjuhla jossakin hupihuoneistossa. 
Tätä maksullista iltajuhlaa mainostimme päivällä ajelemalla Marmorilla ja Suihku-Siwiällä torvet 
soiden kaupunkien keskustoja ristiin rastiin. Minun kunniakas tehtäväni oli ajaa paloautoa ja olin 
konstruoinut sen alle sähkönalleilla syttyviä savupommeja. Pommien kytkimet kojetaulussa. 
Saavuttuamme kaupungin vilkasliikenteisimpään katujen risteykseen herätimme vaatimattomaan 
tapaamme aavistuksen verran huomiota siten, että sammutin auton moottorin ja painoin yhtä 
pommisytytintä. Auto pysähtyi ja valtaisat savupilvet tuprahtivat sen alta. "Auto palaa - auto palaa" 
karjuivat retuperäläiset keuhkojensa koko voimalla juoksennellen päättömästi ristiin rastin ja vedellen 
letkujaan. Onnistuimme joka kerta saamaan aikaan varsin täydellisen pikkukaaoksen kaupungin 
asukkaiden ja varsinkin sen poliisimestarin mielenylennykseksi.

Iltajuhla noudatti kaavaa - teekkarikvartetti - tempauspuhe (tempauspäällikkö Arvilommi) - sketsi, 
jossa teekkaritytöt ja -pojat panivat parastaan - neljän keskim. 90 kilon elopainon omaavan pojan siro 
baletti ja tietenkin myös RWBK, joka taiteellisen osansa lisäksi huolehti tanssittamisesta. Mukana 
raahasimme koko ajan paksua mäntypölkkyä, johon kunkin kaupungin johtajat iltajuhlassa huitaisivat 7 
tuuman lankanaulalla kiinni oman kaupunkinsa nimilaatan. Takaisin junaan päästiin iltaisin vasta 
puolen yön jälkeen ja loppuyö kuluikin sitten "eloisan mutta sitä vilkkaamman seurustelun ja 
harjoittelun merkeissä" junan puuskuttaessa kohti seuraavaa kaupunkia. Omaa veturia ei meillä ollut 
vaan yksikkömme kytkettiin sopivien junien hännille. Kun junamme lähti Jyväskylästä huomasimme 
kauhuksemme, että mainehikas teekkarikvartettimme jäi byjamissaan seisomaan laiturille esittäen 
bravuurinumeroaan: "Miks kaukana sä olet, kultani". Sinne he jäivät seisomaan Jyväskylän öiselle 
asemalle viinilasit kohotettuina. - Mutta kun tulimme lyhyehkön ajon jälkeen seuraavalle 
"vedenottopaikalle" - eikös siellä vain seisonutkin odottamassa tuo samainen kvartettimme varustettuna 
nyt melodialla: "Sua tervehdin". Kaikki lienee edeltäkäsin järjestetty. Myös se taksi, jolla kvartetti 
pääsi ohitsemme. Kun aamulla anivarhain tulimme Lahden ratapihalle ei siellä ollut ketään muita kuin 
kolme resuista mustalaispoikaa keskim. 6-vuotiaita. He äityivät oitis laulamaan meille heimonsa 
balladeja, joihin me vastasimme omillamme samalla kun annoimme asiaankuuluvat kolikot. Kun 
kilpalaulanta päättyi pyysin leikilläni näitä kirkassilmäisiä pojanvesseleitä "saapumaan Lahden 
kaupungin edustajina iltajuhlaamme ammattikoululle". Ja miten ollakaan. Kun iltajuhla alkoi, niin - 
ensimmäisten joukossa saapuivat juhlasaliin nämä kolme romania naamat pestyinä, tukat kammattuina 
ja puettuina ehdottoman puhtaisiin juuri pestyihin merimiespukuihin, tosin silittämättömiin. Mistäpäs 
se heidän äitinsä yhtäkkiä olisi silitysrautaakin vielä löytänyt. Siinä he istuivat etupenkissä Lahden 
kaupungin kutsuvieraamme hievahtamatta juhlan alusta sen loppuun saakka. Ja tulihan siihen 
etupenkkiin vielä muitakin virallisia herroja.
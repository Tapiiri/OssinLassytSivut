Hajatietoja Teekkarikylän ennätysten kirjasta OTA-GUINNESS. Kirjanpitäjänä teekkari h.c. OSSI 1952-1969 

Suurin 	

    Teekkarikylään unohdettu esine = flyygeli. 
Suurin 	

    WC-pönttöön ängetty ja viemäriin juuttunut esine = lastenvaunut (tosin muovilelu). 
Suurin 	

    majoitustiheys. Kesällä -52 asui 1554 olympiaurheilijaa Otaniemessä TKY III-IV-V:ssä kolmen viikon ajan (+minä + eukko + 4 toukkaani). 
Suurin 	

    poikamieskylän (III-IV-V) lapsivahvuus oli v. 1959. Toukkia (= teekkariperillisiä) oli elopainossa arv .2 m3 eli likiarvona 92 kpl 
    (tarkkaa lukua ei koskaan saatu, x nopeahkosti muuttuvainen suure). 
Suurin 	

    yhden huoneen miehitys TKY IV:ssä. 1 teekkari + yksi eukko+ kaksi toukkaa + yksi anoppi + yksi Schäfer-uros. Vain yksi teekkari oli kirjattu asukkaaksi. 
Suurin 	

    kukkalahjoitus Teekkarikylälle. Kun puutarhuri Helling lahjoitti eräänä keväänä 5.000 kpl narsissien sipuleita. (Ja ne jokainen myös istutettiin kylän alueelle). 
Suurin 	

    määrä yleisöä samanaikaisesti Otaniemessä. Juhannusjuhlissa -53 n. 15.000 (5.000 ihmistä oli kontannut niemeen ennen lippujen myynnin alkamista,
    sitten myytiin 5.000 lippua ja sitten tuli vielä 5.000 horjuvaista ilman lippua, kun niitä ei ollut myytävänä. 
Pisin 	

    teekkariseremonia kylässä 3 t 15 min. Kun 399 teekkaria kävi luovuttamassa minulle synttärilahjana 399 JOJOa. 
Lyhin 	

    teekkariseremonia kylässä 5,5 sek. Kun tuntematon teekkari Tynkkynen yritettiin ampua TKY III:n savupiipusta maata kiertävälle radalle ja kun tämä rata päättyi 5 m:n päähän
    kyseisen piipun päästä teekkarin (= olkinuken) mätkähtäessä arvovaltaisen juhlayleisön sekaan Vappuriehan julistustilaisuudessa. 
Vaatimattomin 

    edustustilaisuus. Kun TKY jälleen kerran oli niin köyhä, että eduskunnan valtiovarainvaliokunnan delegaatiolle pystytettiin tarjoamaan TKY III:n takkahuoneen takassa lämmitetty
    yksi (1) ainoa lenkkimakkara ja yhteensä kaksi (2) pulloa olutta (yksi kummallekin sukupuolelle). 
Arvovaltaisin 

    tiputanssiesitys Teekkarikylän 30-vuotisjuhlassa = katso kuvaa (esiintyjinä prof. Heikki Siren und ich).
    Esitys kesti juuri niin kauan kuin OUBS:n teknikoilta meni aikaa vahvistinlaitteiden korjaamiseen). 
Painavimmat 

    kivekset Otaniemessä. Jämeräpartaisen Insinöörin vitjasellaiset, jotka tälläkin hetkellä lojuvat ilman tehollista käyttöä Servin Mökin edustalla. 
Vanhin 

    merkki teekkaritoiminnan alkamisesta Otaniemessä. Yli 5.000 vuotta vanha kivikauden aikainen hauta TKY III:n edustalla.
    (Antropologien kaivaessa haudan auki 1950 Teekkarikylän alkupaukun yhteydessä löytyi kallo, joka selvästi tuoksui litulle todistaen siten vääjäämättömästi teekkariudesta.}

---
title: Ossin Lässyt
author: Ossi Törrönen
---

    
# 96. Heikki Sirenin ja Leino Hassisen kaksintaistelut 

Kun Otaniemen "ensimmäinen" kappeli aikanaan oli valmis, saatiin siihen lahjoituksena Kangasalan Urkutehtaan 
valmistamat urut, jotka muodostivat, kuten kaikki muistanevat tuollaisen 2 x 2 x 1 m suuruisen lattialla seisovan 
instrumentin. Kun tämä möhkäle sitten oli raahattu kappelisaliin, syntyikin sen sijaintipaikasta arkkitehdin ja silloisen 
"teekkaripapin" Leino Hassisen välille todellinen titaanien taistelu. Huoltomiesporukan avulla lykättiin urkuja salissa 
paikasta toiseen. Jos arkkitehti oli paikkaan tyytyväinen niin pastori ei ollut, ja taas lykittiin urkuja pitkin lattiaa. Luulenpa, 
että kaikki mahdolliset paikat tulivat tämän "taistelun" aikana käytännössä kokeilluiksi. Kun ei kompromissia alkanut 
syntyä, taisivat molemmat herrat siinä vähän tulistua, koska pastori lopuksi tokaisi: "Minusta alkaa tuntua, että arkkitehti 
haluaisi sijoittaa nämä urut rakennuksen ulkopuolelle". - "Ei urkuja, vaan pastorin" oli tulistuneen arkkitehdin 
vastakommentti. No, syntyihän se ratkaisu lopulta ja urut arkkitehdin vaatimuksesta maalattiin vielä mustiksi.

Toisen kerran ottivat samat herrat yhteen, kun pastori Hassinen oli omatoimisesti hankkinut
kappeliin n. puoli metriä korkean pronssisen ristiinnaulitun kuvan ja asettanut sen alttarille.
Tuli arkkit. Siren taas jonkun ulkolaisen kolleegaryhmän kanssa kappeliin, totesi patsaan
alttarilla, otti sen pois ja pani kerhohuoneen kaappiin. Vaihe 2. Tuli Hassinen kappeliinsa,
totesi patsaan hävinneen, etsi ja löysi ja pani takaisin alttarille. Vaihe 3. Tuli Siren käymään,
otti pois, pani kaappiin ja syöksyi toimistooni vaatien asiaan selvitystä. Selvitystilaisuus
saatiin aikaan ja molemmat herrat sulkeutuivat kappeliin ikäänkuin konklaaviin. Pastorin
motiivi oli, että kirkoksi vihityssä "herran huoneessa" tulee olla näkyvillä kristinuskon tunnus
eli risti. Arkkitehti puolestaan oli täysin tyytyväinen alttaritaulun tekijään ja taulussa "keskellä
Jumalan luontoa seisovaan valkoiseen ristiin". Tästä tilaisuudesta ei jostakin syystä laadittu
pöytäkirjaa, mutta patsas katosi alttarilta. Pastori Hassinen osallistui muuten palaneen kappelin raunioilla viimeiseen 
jumalanpalvelukseen ja myönsi minulle sen jälkeisessä kahvitilaisuudessa nyt kertomani jutut tosiksi, ja että "kyllä hän 
katsoi ottelun hävinneensä".



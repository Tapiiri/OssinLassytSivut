
---
title: Ossin Lässyt
author: Ossi Törrönen
---

    
# 145. NARI-SAUNA luotiin 6:ssa tunnissa

Consa lavialta tunnettu on, että suloisessa Suomessamme on saunoja jos jonkunlaisia siinä parin miljoonan verran, niin 
selostettakoon tässä yhteydessä vain yksi jossakin määrin erikoinen exemplaari.

Siinä pari vuosikymmentä sitten astui koputtamatta virkahuoneeseeni tekn. ylioppilas, arkkitehtuurista viisautta ammentava 
Kalle-Heikki Narinen lausuen, että kun se TY:n (suomenkielinen osakunta TKY:ssa nimeltään Tekniikan Ylioppilaat) kesäretki 
Suomenlahdelle hiekkajaalalla on taas edessä, on osanottajien keskuudessa virinnyt ajatus suunnitella ja konstruoida sellainen 
saunarakennus, joka osallistuisi kyseiseen kesäretkeen suoden raskaan purjehduksen lomaan hygieenistä virkistystä. Kysyin 
Kalle-Heikiltä, että mihin aikaan kesästä tuo retki alkaa, johon hän vastasi lakonisesti "huomenna klo 12.00". "Ai. Vasta 
huomenna", vastasin asialliseen tyyliini ja ehdotin sekä samalla määräsin työnjaoksi sen, että Kalle-Heikki ryhtyy alkamaan 
suunnitella ja minä sitä mukaan toteuttaa sekä rakennus- että LVI-töitä. Huolimatta väljänlaisesta aikataulusta, toteutimme sekä
suunnittelun että rakentamisen samanaikaisesti seuraavasti:	

Otimme kolme (3) täyskokoista suorakaiteen muotoista kovalevyä sekä sahasimme lisäksi kaksi (2) neliön muotoista levyä, joissa 
kunkin sivun pituus oli nerokkaasti sama kuin em. koko levyn korkeus. Näihin neliönmuotoisiin levyihin naulattiin joko sivuun 
mäntyrimat 2 x 2" ja toiseen vedettiin Stanley-puukolla kaksi toisiaan vastaan kohtisuoraa viillosta. Sitä kolmatta viillosta ei 
tehty, vaan siitä kohdasta tuli näin syntyneen saunaoven sarana.

Pihistimme Otaniemen Hoitokunnan ulkovarastosta tyhjän, käytetyn pikitynnörin, meislasimme yläpään pois, löimme kahteen eri 
vaakatasoon joitakin reikiä, joista tungimme läpi betonirautoja sekä kiven että tulipesän arinoiksi. Viime hetkellä keksi Kalle-
Heikki vielä nerokkaan ajatuksen, että jos leikkaamme tynnörin kupeeseen sen tulipesän kohdalle neliönmuotoisen aukon, niin on 
helpompi tunkea siitä halkoja kuin nostaa joka kerta tulikuuma kiuas ylös. Uusi saunarakennus laitteineen oli valmis n. 6 tunnin 
ähkymisen jälkeen. Kunnioittaaksemme nerokasta suunnittelijaa annoimme rakennukselle nimen NARI - SAUNA. Tämän nimen 
tuleva arkkitehti Kalle-Heikki Narinen tekstasi omakätisesti saunan ulkoseinään.

Laitos raahattiin Pohjoisrantaan ja kasattiin kera lankanaulojen sen hiekkajaalan kannelle. Varsinainen saunomisrituaali tapahtui 
siten, että kiuas lämmitettiin kuumaksi jaalan kannella ja viereen pantiin yksi puupenkki lauteeksi ja NARI-SAUNA nostettiin 
näiden päälle.

Kun kesäretkeläiset sitten aikoinaan kotiutuivat Otaniemeen, vuodattivat he runsain mitoin ylistystä NARI-SAUNAN 
oivallisuudesta. Ainoa virheeksi katsottava seikka oli se, että kiukaan alle tarkoitetut tiiliskivet unohtuivat lähdön kiireessä 
Helsingin rantaan ja kun laivan kippari saunan purkamisen jälkeen havaitsi tammikannellaan tuhkan polttaman pyöreän laikan, 
aikoi hän ensiksi vetää retkeläiset kolme kertaa kölin alitse köyden päässä, mutta lauhtui kun hänelle todistettiin ko. laikan päin 
vastoin kohottavan kuunarin arvoon mittaamattomaan. Todistihan se jälkipolville, että alus oli sipoolaisen hiekan lisäksi 
kuljettanut myös tulevia vuori- ym. neuvoksia & cetera.


---
title: Ossin Lässyt
author: Ossi Törrönen
---

    
# 105. Vappuriehaa TES-TV:ssä

Taisi olla ensimmäinen TESin Vappu, kun oli päätetty lähettää Vapunpäivänä "oikein hirmuhauskaa teekkareiden 
Vappuohjelmaa". Ajatus oli kyllä hyvä, mutta ajankohta väärä. Varsin nääntynyt ja horjahtelevainen oli se "taiteilijajoukko", 
joka laahusti studioon. Pari kertaa siinä yritettiin käydä ohjelma joten kuten läpi ja sitten se lennätettiin eetteriin. Kun koko
show oli ohi, tuli tyttöteekkari Tutsa vastaani siellä käytävällä ja sanoi: "Jos tämä saamarin harjoittelu ei kohta lopu, niin mä 
syöksyn Pokeripoksiin. " Hän oli yksi esiintyjistä eikä siten lainkaan tiedostanut, että se viimeinen kerta olikin se oikea 
lähetys. Jos muuten joku ei tiedä kuka on Tutsa, niin ei sitä kannata hänelle selostaakaan. Tutsa on legenda.

Siinä samaisessa vappuohjelmassa oli myös speksi, jonka tärkeänä lavasteena oli keskellä lattiaa seisova puu-koivu. Se oli 
valkoisesta pahvista kietaistu lieriö, jossa kaksi reikää sivuilla. Esityksen aikana siellä sisällä seisoi teekkari pitäen käsiään 
rei'istä ulkona, ne olivat tietenkin koivun oksat. Aluksi kaikki oli OK, mutta viimeisen kohtauksen aikana huomasimme, että 
oksat olivat koivusta kadonneet. Kun punainen lamppu kamerasta sammui, syöksyimme paikalle ja katsoimme pahvilieriöön 
sisälle. - Siellä istui arvon teekkarimme lattialla onnellinen hymy huulillaan ja Koskis-pullo sylissään. Halusi kuulemma olla
ensimmäinen, joka juo TV-esityksessä sitä oikeaa.

Se ensimmäinen studio siellä sähkölafkan vintillä oli niin pieni, että ennen lähetystä Heljo usein veti liidulla lattiaan viivat 
osoittamaan sektoria, jonka kameran optiikka nappasi mukaan. Ne, joilla ei ollut onnea esiintyä, seisoivat vuoroaan odottaen 
selkä seinää vasten niiden kalkkiviivojen ulkopuolella. Varsinainen ohjaus tapahtui käytävän toisella puolella olevasta pienestä 
huoneesta. On sanomattakin selvää, että mitään kuvanauhureita ei ollut olemassa. Ei oltu vielä keksitty. Kaikki mitä esitettiin, 
tapahtui tosiajassa. Korjauksiin ja parannuksiin ei ollut keinoja. Se oli aina kerrasta poikki. Mutta eipä se yleisön kritiikkikään
ollut niin kovaa ja armotonta kuin nykyään. Heikkouksille ja kömmähdyksille enimmäkseen hymyiltiin. Koko touhu oli niin 
uutta ja ihmeellistä. Ajatelkaapa nyt hyvät ihmiset: katsoja istuu tohvelit jalassa kotonaan ja näkee mitä samalla hetkellä 
tehdään Albertinkatu 42:n eräässä vinttihuoneessa.


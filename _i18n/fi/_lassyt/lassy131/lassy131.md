
Toinen taiteellinen yritys oli Dipolin kaljakellarin nimeäminen kesäisin Kalakukkokellariksi kera ao. supisuomalaisten ruokien. 
Viihdeorkesteriksi pestattiin kolmen teekkarin trio Peräkylän Banjot. Kansallispuvut päällä ja instrumentit haitari, viulu, kitara. 
Menestys oli alussa hyvää parempi, päätellen ainakin panjojen innosta mennä kellariin joka ilta soittelemaan. Ulkomainen 
yleisö ilmeisesti nautti suuresti tästä supisuomalaisesta taiteesta, koska iltaisin totesin asuntoni ikkunasta panjojen usein varsin 
liikuttuneessa tilassa vaeltavan kämpille. Kyllä sitä karski suomalainen teekkarikin liikuttuu, kun saa ulkomaisilta vierailta 
myötätuntoa. Yhtyeen haitarinsoittajalla oli muuten lähes joka päivä raskaita teknillisiä puuhia, kun sen hänen haitarinsa 
pianokoskettimet sen öisen kotimatkan aikana tahtoivat tippua pitkin teekkariraittia, ja hänen piti sitten aamulla kerätä ne 
takaisin ja liimailla paikoilleen. Tämä yritys kesti kaksi kesää, sillä yhtyeen ansioituneet kansansoittajat valmistuivat ihme kyllä 
peräti insinööreiksi ja hajosivat a sinne, b tänne ja c minne.17 vuoden ajan muuten totesin sen lähes säännöllisen ilmiön, että 
mitä aktiivisempi oli teekkari TKY:n ja Otaniemen muissa riennoissa, niin sitä varmemmin hänet myös poistettiin TKK:n 
kirjoista valmistuneena. Mitä nyt vuoden parin viive tosiaktivisteille.
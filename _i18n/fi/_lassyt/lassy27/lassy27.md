


    
# 27. TEMPAUKSIA. J.L. Runeberg ja Kihniön kirkkoherra

Sana tempaus on ehdottomasti teekkareiden keksimä, vaikka sitä nykyään käytetään jos missäkin kissanristiäisissä 
mainossanana. Noissa legendaarisissa teekkareiden tempauksissa oli kyllä aina mainonnalla erittäin tärkeä osuus. Mainoksilla 
hankittiin rahaa. Suurin ja näkyvin oli Helsinkiä kiertävä tempauskulkue, jossa parhaimmillaan oli useita kymmeniä 
mainosautoja. Näiden maksettujen mainosautojen sekaan pantiin joitakin teekkareiden omia jäynäautoja epäsovinnaisin 
ajatuksin. Näista pari esimerkkiä.

Erään kuorma-auton keskellä seisoo pahvista tehtynä silhuettina kansallisrunoilija J. L. Runebergin patsas. Patsaan yläosa on 
kyyhkysten ja lokkien valkoiseksi värittämä - kuten Espallakin. Auton kummallakin sivulla ovat kyseisen runoilijan mietteet: 
"Mi onkaan tarkoitus tään elon raskaan .-Mä kohta hukkua on pulun" . . . Tässä vaiheessa loppui tekstaajalta maali 
tykkänään.

Aikoinaan kohuttiin Kihniön kirkkoherran tempauksesta. Tuli ilmi, että arvon kirkkoherra oli osoittanut kiinnostusta myös 
fyysisesti rippikoulutyttöjään kohtaan. Tempausautoon asia rakennettiin siten, että siinä seisoo kateederilla kirkkoherra ja 
rippikoulutytöt häntä vastapäätä pulpeteissaan. Tyttöjen kohdalla selitys 15 vaan ei 17 -vuotiaita. Autoa kiertää mietelause: 
"Hyvä paimen panee henkensä lampaitten edestä - ja tarpeen vaatiessa vaikka päin vastoinkin".

Näitä tempausjäyniä, ohjelmia ja koko tempauksen motiiveja ja tavoitteita pohdittiin mitä suurimmassa salaisuudessa. Ensin 
TKY:n hallituksen piirissä ja sitten Jämeräpartaisen insinöörin määräämän Tempausesikunnan puitteissa. Kun motto, 
esikuntapäälliköt ja tavoitteet oli salassa selvitetty, tapahtui Tempauksen julistaminen sitä suuremmalla hälyllä ja 
julkisuudella. Erikoisesti on minun mieleeni painunut vuoden 1953 Tempauksen motto: "Tutki, tuumaa, tuota.  Tutki 
tuumaa tuota."


En väitä olevani ainoa, mutta tuskinpa niitä kovin monia on, jotka ovat panneet itse UKK:n odottamaan kuivin suin "kunnes 
kello löi 12". Tein sen periaatteen vuoksi. Kun herra Tasavallan Presidentti ensi kerran vieraili Dipolissa, oli määräys tarjota 
tervetuliaiscocktailit salissa No 4. Miten ollakaan, Urkki saapuikin jo noin 10 minuuttia ennen sovittua aikaa klo 12.00. Olin 
toimistossani, kun TKY:n silloinen pj tekn.lis. Olavi Vapaavuori lähetti sihteerinsä juoksujalkaa ilmoittamaan minulle, että 
vieraat ovat saapuneet ja maljat on jaettava heti. Tarkistin kelloni puhelimitse neiti Ajalta ja ilmoitin tarjoilun alkavan 
laillisena hetkenä klo 12.00.

Vielä toisenkin kerran ryntäsi lähetti kimppuuni keittiön puolelle sanoen Olavi Vapaavuoren henkilökohtaisesti vastaavan 
siitä, että tarjoilu alkaa heti. Lähinnä koulutusmielessä annoin ymmärtää, että ravintolassa vastaa ainoastaan Alkon hyväksymä 
vastuunalainen hoitaja ja se satun olemaan minä, joten - vielä hetkinen. Lasit tarjottimilla täytettyinä seisoivat tarjoilijat 
nelossalin oven takana ja kun sitten se kahdentoista hetki koitti annoin juhlasalin kumistimella voimakkaan äänimerkin, ovet 
avattiin ja tarjoilijat astuivat saliin. Eikös se niin ole, että me kaikki olemme samanarvoisia lain edessä. Olkoonpa laki mikä 
tahansa - vaikkapa väkijuomalaki.
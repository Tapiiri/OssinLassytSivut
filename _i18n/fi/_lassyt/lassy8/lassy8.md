


    
# 8. Juhannusjuhlat.

Oman osansa Otaniemen Teekkarikylän lyhyessä mutta sitä värikkäämmässä historiassa muodostivat Juhannusjuhlat. 
Yhteistoiminnassa naapurinamme olevan Otaniemen Urheilusäätiön kanssa järjestettiin näitä yleisötilaisuuksia viisi 
peräkkäin. Ensimmäinen oli kesällä -53. Arkkitehtiteekkari Osmo So1ansuu laati juhlalle värikkään pylväsjulisteen 
tekstillä "Juhannus - OTA - Niemessä". Hyvin tietäen että mitään julisteita ei saa kiinnittää teiden varsille eikä varsinkaan 
sähköpylväisiin ilman virallista lupaa tulimme epähuomiossa levittäneeksi niitä tuhansin kappalein sekä Espooseen että 
Helsinkiin.

Aina valpas Espoon piirin silloinen nimismies Kuno Ah1stedt havaitsi luonnollisesti heti rikkeemme ja soitti minulle 
tulikivenkatkuisin sanakääntein vaatien heti poistamaan nuo laittomat julisteet Espoon teiden varsilta. Lupasin heti lähettää 
useita partioita poistamistehtäviin. Jonkun inhimillisen aikatauluvirheen takia partiot pääsivät kuitenkin liikkeelle vasta 
Juhannuksen jälkeen. Helsingin varuskunta oli niin myötämielinen meitä kohtaan, että komensi komppanian sotilaita 
kahdeksi päiväksi leirille Otaniemeen tehtävänään mm. rakentaa Euroopan suurin juhannuskokko. Ja se siitä todella tuli, 
huimaavan korkea kokko, johon kerättiin kaikki Otaniemen alueella vielä ollut palava rakennusjäte.

Toinen efektimme oli "avaruusraketti", jonka ilmoitimme ampuvamme maata kiertävälle radalle Juhannusyönä klo 24.00. 
Merelle, parinkymmenen metrin päähän juhlarannasta olimme rakentaneet kiinteän lautan, jonka päällä sitten törrötti yli 9 
metriä korkea, rimoista ja kiiltävästä alumiinifoliosta kyhäämämme raketti.

Ohjelman kulku oli sitten seuraava: klo 24.00 saapuivat paikalle avaruuspukuihin (sininen verrari + punainen uimalakki) 
pukeutuneet matkaajat (huoltomies Teuvo Turunen ja toimistoapulainen Eva Lange). Kypärin ja konepistoolein varustettu 
vartiomies (talonmies Määttänen) kuljetti parin lautalle poistuen itse kiireesti veneellään n. 10 metrin päähän. Matkailijat 
kiipesivät ulkopuolisia portaita pitkin raketin kärkeen, avasivat oven ja häipyivät sisään. Alkoi kaiuttimista kuulua 
lähtölaskentaa 30 . . . . 4. 3. 2. 1. 0. Hetkellä 0 jyrähti kauheasti, tuli ja savu peitti raketin ja jonkun hetken kuluttua tästä 
tulimerestä syöksyi taivaalle kimeästi ujeltava esine.

Kun tuli ja savu sitten häipyi, ei paikalla ollut muuta kuin tuo lautta. Ohjelman teknillinen toteutus oli seuraava. Venettä oli 
jatkettu peräpäästään puolella metrillä lokerolla, jonne pääsi vain veden alta. Lautassa oli keskellä ihmisen mentävä aukko 
juuri raketin kohdalla ja raketissa portaat myös sisällä. Suljettuaan "raketin" näkyvän oven perässään, matkaajat kiipesivät 
sisätikkaita alas, pujahtivat reiästä veden alle ja sukelsivat veneen jatkettuun osaan, joka odotti sovitulla paikalla. Sen 
jälkeen vene kaikessa rauhassa katosi kaislikkoon. Itse raketti oli varustettu suurella määrällä sähkösytytteisiä tuli- ja 
savupommeja ja yhdellä erittäin suurella ilmaan nousevalla raketilla. Vasta tilaisuuden jälkeen nousi "pala kurkkuuni" kun 
ajattelin missä vaarassa "avaruusmatkailijat" todella olivat. Teuvo Turusella oli nim. lisätehtävänä loiskutella raketin 
sisässä oleva ämpärillinen bensiiniä ympäri seiniä laskeutuessaan viimeisenä sisätikkaita alas. Täten saatiin aikaan erittäin 
nopea syttyminen ja poroksi palaminen. Kun nappia painamalla sytytin mm. raketin alareunassa olleet 30 sähikäistä 
palamaan. Mutta kun näin, että "vartiomies" Määttänen nosti toisen airon hetkeksi pystyyn merkiksi siitti, että "pariskunta" 
oli turvassa hänen veneensä jatkeella, niin huoli poistui.

Vielä mainittakoon, että olin sadevakuuttanut tämän ensimmäisen Juhannusjuhlan vanhan millin arvosta ja sopimuksen 
mukaan olisi pitänyt sataa klo 18-20 välisenä aikana vähintään 2 mm. Satoi todella rankasti koko päivän, mutta tuon 
virallisen ajan puitteissa vain 1,8 mm, joten 2 milliä jäi huonoksi onneksemme kahden kymmenesosa "millin" päähän. 
Mutta väkeä oli kyllä valtavasti, noin 15.000 henkeä, joten kyllä "tuohta" jäi aika lailla. Tämä valtaisa yleisömäärä sotki 
pahasti meidän organisaatiomme ja kun vielä ukkonen särki vahvistinlaitejärjestelmän, niin ettei ääni kuulunut lainkaan 
tällä suurella ulkoalueella, jäi yleisölle ilmeisesti paha maku suuhun tästä Otaniemen ensimmäisestä Juhannuksesta. Tämä 
kostautui sitten seuraavana kesänä, jolloin tuli vain n. 5.000 henkilöä. Kun olimme nyt uhranneet erittäin paljon loistavaan 
ohjelmaan ja täydellisesti pelaavaan "tekniikkaan" saimme nyt saman suuruisen tappion, kuin edellisenä vuonna voiton. 
Tämän toisen Juhannuksen vetonaulana oli sitten "atomikokko". - Mereen oli rakennettu vesijohtoputkista n. 10 m korkea 
kolmiotorni, jonka yhtä jalkaa myöten johdettiin bensaa kolmion kärjessä olevaan tavalliseen pyörivään puistoissa 
käytettävään kastelulaitteeseen. Meren pohjaa pitkin kulki sitten paineenkestävä letku kaislikkoon, jossa oli Huberilta 
lainattu 300 litran suuruinen säiliö täynnä bensaa. Sen vieressä oli sitten typpeä sisältävä painesäiliö. Vielä kuului 
systeemiin kolme kyseisen kolmiotornin kärjestä eri suuntiin kaislikkoon pingotettua teräslankaa, joiden alapäässä 
odottivat sähkösytytteiset raketit. Kun sitten hetki H koitti, luin taas kerran mikrofoniin lähtölaskentaluvut 6. 5. 4. 3. 2. 1. 0. 
Kohdassa 3 avasi laitosmies Martti Turunen typpisäiliön hanan, paine siirtyi bensiinisäiliöön, josta bensa sitten syöksyi em. 
sadettajaan pannen sen vinhasti pyörimään. Hetkellä 0 painoin nappulaa - kolme rakettia syöksyi tornin huippua kohden, 
ilmassa oleva bensa syttyi ja kun sadettaja syöksi koko ajan uutta tavaraa, oli hetken kuluttua ilmassa ehkä 10 m3 suuruinen 
tulipallo todella kuin pienoisatomipommi. Nuo 300 litraa bensaa paloivat muutamassa minuutissa, mutta näky oli myös 
niin komea että yleisö antoi spontaanisesti kokollemme raikuvat aplodit. 

Vuoden 1955 Juhannusjuhlassa olimmekin sitten päässeet tekniikassa niin pitkälle, että otimme vastaan avaruudesta 
saapuneen lentävän lautasen. - 16 säähavaintopalloa á 1,5 kg: n nostovoimalla, oli kiinnitetty suureen alumiinivanteeseen, 
jonka halkaisija oli n. 6 m. Se oli alapuoleltaan verhoiltu sideharsolla, johon oli maalailtu "avaruusaiheisia kuvioita." Vielä 
kuului asiaan ko. vanteeseen kiinnitetyt kaksi lamppusarjaa, toinen tavallinen 220 V:n valovirralla palava ja toinen 
matalajännitteinen laitteessa mukanaolevalla paristosarjalla toimiva. Tämä hökötys oli kiinnitetty monta sataa metriä 
pitkällä vahvalla sähköjohtovaijerilla jo v -63 rakennetun meressä olevan lautan keskelle. Lautassa oli luistava hihnapyörä, 
josta ko. vaijerijohto kulki meren alla kaislikossa piilossa olevaan käsin väännettävään kelausvintturiin. Hökötys oli 
alkuillan lautalla piilossa pressun alla. Vielä oli ennakkoon äänitetty magnetofoninauhalle karmeita ulahtelevia 
avaruusääniä. Puoli tuntia ennen esitystä laskivat aina mukana olleet huoltomiehet Turunen, Turunen, Tienvieri kaikessa 
hiljaisuudessa ja hämärässä lentävän lautasemme monen sadan metrin korkeudelle Otaniemen yläpuolelle. 

Puolenyön hetkellä ilmoitti sitten kuulutus väräjävällä äänellä urheiluhallin sisällä juhlivalle monituhatpäiselle yleisölle, 
että on tullut yllättävä tieto, jonka mukaan alueen yläpuolella korkeudessa näkyy tuntematon vilkkuva pyöreä esine. 
Yleisöä kehotettiin rauhallisesti poistumaan ulos "kaiken varmuuden vuoksi". Ja siellähän se vilkkui tummalla taivaalla tuo 
lautasemme ja vilkkui juuri siinä rytmissä kuin minä painoin tulenjohtoautossa istuen sinne ylös johtavan virran kytkintä. 
Vilkutus noudatti luonnollisesti tarkkaan nauhoitetun avaruusmölinän rytmiä. Samanaikaisesti kelasivat huoltomiehet 
kaislikon liejussa seisten vaijerista vehettä alaspäin. 

Tässä vaiheessa sujui kaikki laskelmien mukaan paitsi - tuuli painoi laitetta Munkkiniemen suuntaan niin voimakkaasti, 
että eräs lautalla ollut kulmaraudan reuna leikkasi eristyksen pois sähköjohtoparista sitä mukaa kuin miehet veivasivat. 
Kaiken lisäksi kelauslaite meni siellä kaislikossa jumiin, joten miehet joutuivat vetämään vaijerijohdosta paljain käsin. 
Tästä kaikesta tietämättömänä minä vain painelin autossani vilkkukytkintä ulinan yhä kiihtyessä kovaäänisissä. Aina kun 
minä painoin, syttyi valo lautasessa mutta samalla saivat tunnolliset huoltomiehet kaislikossa voimakkaita sähköiskuja 
vaijerista.

Kiroillen ja hammasta purren he myöhemmin kertoivat kaikesta huolimatta kiskoneensa tietäen, että jos he luopuvat, niin 
koko show on pilalla. Ja niin laskeutui "alus" lopulta lautalle luukku avautui ja merkillisesti pukeutunut "kuun asukas" tuli 
esiin. Hänet soudettiin sitten rantaan laiturille "reportterin" haastateltavaksi. Nyt sattui kuitenkin yllättävä välikohtaus. 
Yleisön joukosta syöksyi esiin mies, pukkasi veneessä istuvan vartiomiehen pois, hyppäsi veneeseen, souti lautalle, syöksyi 
lentävän lautasen ovesta sisään. Hetken kuluttua lautanen irtosi ja lähti kulkemaan Munkkiniemen suuntaan. Valot eivät 
kyllä enää vilkkuneet, vaan paloivat jatkuvasti. Munkkiniemen päällä korkeutta lienee ollut jo parituhatta metriä ja pian 
katosi lentävä lautasemme kokonaan ja lopullisesti korkeuksiin.

Tämän shown teknillinen suoritus oli siinä, että olimme rakentaneet kyseisen lautan keskelle vesitiiviin laatikon, jonne yksi 
ihminen hyvin mahtui. Sinne meni sitten "kuumiehemme" piiloon hyvissä ajoin ennen esitystä. Kun lautanen sitten oli 
alhaalla, ryömi hän laatikosta lautasen oven kautta ihmisten näkyviin. Vastaavasti tuo avaruuteen pyrkivä maan asukas 
meni lautasen ovesta sisään, laskeutui ko. laatikkoon, sytytti laitteen oman paristovalaistuksen sekä yksinkertaisesti 
katkaisi voimakkailla pihdeillä laitetta paikoillaan pitelevän vaijeri-sähköjohtimen. Vetypallot huolehtivat sitten lopusta 
kohottaen lautasemme lopullisesti tuulen vietäväksi.

Juhannuksena -66 vedimme taas pitkän vaijerin avulla "Amon Ra" -aurinkolaivaa rannan ohitse, jossa seisten lauluyhtye 
"Kylänpojat" esittivät tilaisuuteen laadittua ikivanhaa Ramses II:n hovin uhriviisua: Varsin pätevännäköisinä 
"orjasoittajina" oli laivassa mukana myös TKK:ssa silloin opiskelleet Etiopian tummat teekkarit Brahnu ja Zhemalis. Tässä 
ohjelmassa ei tapahtunut mitään muuta hämminkiä kuin keskellä laivaa seisoi pystyssä "Ramses II:n sargofagi" ja sen 
sisällä hänen muumioitu kehonsa ts. huoltomies Martti Turunen vessapaperiin huolellisesti käärittynä.
Hänen tehtävänään oli laivan sivuuttaessa yleisön tietyllä hetkellä ja tietyssä pisteessä potkaista laatikon kansi pois ja astua 
esiin. Jotta hän itse näkisi sen kohdan, jossa tämän piti tapahtua olin porannut kanteen juuri silmien kohdalle tuuman reiän. 
Sarkofagin eteen oli vielä "vaikuttavana tehokeinona" pantu laatikkoon n. kilo magnesiumjauhetta ja sähkönalli. Turusella 
itsellään oli kädessä laukaisukytkin. Kun aurinkolaiva sitten oli sovitussa pisteessä tuijotti Turunen em. tähtäinreiästä 
molemmin silmin ja - painoi nappia.

Älyttömän kirkas valo välkähti laivasta ja juuri Turusen silmien edessä. Hetkeksi täysin sokaistuneena Turunen potkaisi 
kannen tieltään pois ja hortoili todella näyttävännäköisenä pitkin laivan kantta sanan täydessä merkityksessä mitään 
näkemättä. Paperiset käärinliinat vain tippuivat pitkin kantta. Vasta n. tunnin kuluttua Martti Turunen "sai normaalin 
näkönsä takaisin" ja sanoi myöhemmin asiasta kuultuna että - "oli muuten kirkkaanlainen leimahdus".

Vuonna -57 pidimme vielä yhden Juhannusjuhlan, mutta sen jälkeen lopetimme, koska taloudellinen tulos ei vastannut 
odotuksia. TKY ja Urheilusäätiö saivat pari-kolmesataatuhatta vanhaa markkaa viiden vuoden Juhannustouhun tuloksina. 
Huomattava taloudellinen rasitus oli aina henkilökunnan palkkaus, sillä teekkarit olivat poissa Otaniemestä kesäisin eikä 
mitään vapaaehtoista orjatyövoimaa siten ollut käytettävissä.

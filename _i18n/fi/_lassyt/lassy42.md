
---
title: Ossin Lässyt
author: Ossi Törrönen
---

    
# 42. TKYH:n vaihtoseremoniat vanhalla Polilla

Kun hallitukset TKY:ssä vaihtuivat "vanhan Polin aikaan" oli tuo tilaisuus uuden hallituksen jäsenille juhlava ja ikimuistoinen. 
Tilaisuuden arvon mukaisesti oli sekä eroava että uusi hallitus pukeutunut frakkiin koristeena akateemiset kunniamerkit. Näitä tosin 
oli vain eroavan hallituksen jäsenillä ja he istuivat arvonsa mukaisesti juhlapöydän äärellä Polin yläsalissa. Uusi hallitus sen sijaan 
sai kunnian istua lattialla. Vanhojen ravitessa itseään pöydän antimilla, uudet saivat tyytyä aluksi vain hernerokkaan ja piimään. 
Seremonioita johti erikoisesti valittu, riittävän sanavalmis vanhus "herra Korppumestari", jakaen puheenvuorot. Näitä jaettiin vain 
vanhoille, jotka sitten pommittivat uusia mitä mielikuvituksellisimmin kysymyksin ja herjoin. Tämän, usein näännyttävän pitkän 
tenttikauden jälkeen ryhdyttiin sanoista tekoihin herra Korppumestarin ilmoitettua sen masentavan uutisen, että "Jämerän Kivekset 
ovat kadonneet". Ne olivat kaksi noin 75 kilon painoista pyöreäksi hakattua graniittista pilarin anturakiveä, jotka lienevät joskus 
olleet käytössä ja vapautuneet kun pilareita on alakerroksesta poistettu. Niiden virallinen sijoituspaikka oli toisen kerroksen käytävä 
Pokeripoksin oven vieressä. Riippuen eroavan hallituksen mielikuvituksesta ja innosta saattoivat Jämerän Kivekset olla piilotettuina 
todella aivan missä vain. Piiloitusalueen rajoina olivat tonttirajat, kellarin maapohja ja talon harjahirsi. Kyllä siinä uusi hallitus oli 
hiessä ja helteessä kiviä etsiessään. Sillä laki oli, että ennen kiveksien löytymistä ja paikoilleen siirtoa ei hallituksen vaihdosta 
luonnollisesti voitu keskustellakaan.

No löytyiväthän ne sitten aikanaan ja suurella tuskalla hieltä ja melulla raahasivat uudet konsulit nuo "kruunun jalot kivet" takaisin 
paikoilleen Pokeripoksin edustalle. Vielä perilläkin oli kova touhu ja melske kun kivekset eivät millään tahtoneet sattua oikeaan 
järjestykseen ja oikein päin. Lopulta vanhat armahtivat uusia, tilanne hyväksyttiin ja siirryttiin seuraavaan seremoniakohtaan, joka oli 
Polin pommitusvaurioiden tarkastus... Palavat päresoihdut käsissä kuljettiin arvokkaana aktina Polia, pihaa ja Lönnrotinkatuakin 
ristiin rastiin jaloja teekkarilauluja veisaillen. Soihtujen valossa piti sitten joku vanha mieliinpainuvan puheen Polin pääoven edessä 
keskellä Lönnrotinkatua. Muistettiin menneitä teekkaripolvia kunnioituksen tuntein "syvästi liikuttuneena". Muistan erikoisesti 
arkkit.yo Jorma Kontturin pitämän puheen. Hän todella silloin ylitti itsensä. Jotta todellinen teekkarihenki varmasti siirtyi vanhalta 
hallitukselta uudelle sytytettiin viimeisenä seremoniana Pokeripoksin lamppuun "Melskan Henki". Lamppuun kaadettiin puoli litraa 
apteekkispriitä, joka sytytettiin. - Valot sammuivat ja "Yö kuin sielu Neekerin" kaikui Pokeripoksissa Melskan hengen hämyisästi 
lepattaessa: Uusi hallitus astui virkaansa ja sai tunnusmerkit eronneelta. Seurasi juhla-ateria sulassa sovussa ja Otaniemen tultua 
kuvioihin loppuyö melskattiin rantasaunalla.

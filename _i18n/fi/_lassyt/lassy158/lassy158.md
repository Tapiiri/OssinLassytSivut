


    
# 158. I-valtakunnalliset jäynäkisat Vaasassa 23-24.9.1986 
STS/KAL:n teekkaritoimikunta lähestyi minua puhelimitse syksyllä -86 tiedustellen, olisinko suostuvainen tulemaan 
suunnitellun jäynäkisan kunnia-ylituomariksi. No suurempaa kunniaa ei tällainen fossiili enää voi toivoakaan kuin 
päästä vielä kerran mukaan teekkarijäynäilyyn. Kiitin kunniasta ja niin lensimme 23.9.86 komeasti Finnairin 
Ginivalkoisin siivin Vaasaan, jonne sitten päivän ja illan mittaan saapuivat kaikkien viiden tekn. korkeakoulun (niistä 
yksi Åbo Akademi) joukkueet avustajineen ja rekvisiittoineen. Pidimme hotelli Vaasan kabinetissa alkukokouksen, 
jossa kilpailusäännöt selostettiin ja joukkueiden osanottajat ja pakolliset varusteet todettiin. - Ja sitten jäynäily alkoi 
joukkueiden häipyessä eri suunnille kaupunkia salaperäisinä ja intoa uhkuen. 

Koska kilpailulautakunnalle oli jo Hesassa valittu pääsihteeriksi Helena Inkinen, en tämän enempää lässytä koko 
tapauksesta vaan liitän tähän hänen laatimansa kilpailuraportin kokonaisuudessaan. Raportti on todella tyhjentävä 
enkä löydä siitä muuta puutetta kuin yhden jäynän, jota hän ei todellakaan voinut tietää, koska se tapahtui toisen 
kilpailupäivän aamuna ani varhain minun hot. huoneessani. Puhelin soi, menin vastaamaan ja miesääni, todettuaan 
minut Ossi Törröseksi, lausui ihmetyksensä siitä, että hän ei todellakaan löydä pienintäkään vikaa autostaan. Menin 
tietenkin ulalle, mutta kun ääni sitten kysyi, milloinka antamani kirjallisen lupauksen mukaan tulen hänen kanssaan 
tarkastamaan kyseisen auton, leikkasi lanttuni toteamaan jäynän tapahtuneen.

Joku joukkue oli pannut yöllä sattumanvaraisesti erään auton tuulilasiin kirjelmän, jossa muka minä, Ossi Törrönen, 
tunnustin yöllä törmänneeni kyseiseen autoon ja lupauduin korvaamaan kaikki aiheuttamani vahingot auton 
omistajalle, kun hän vain soittaisi hot. Vaasaan, jossa asuin. No niin. Asia selvisi ja sekä minä että tuntematon ääni 
puhelimessa olimme tyytyväisiä kun "kolarista selvittiin näin joustavasti". 

Mainitsemisen arvoinen on myös se, että yksi kilpailun alkaessa jokaiselle joukkueelle lahjoittamistani JOJOista jäi 
somasti roikkumaan kaupungin keskustorilla olevan vapaudenpatsaan kohotetun käden etusormesta. Pieneni muuten 
näin näppärästi viidellä JOJOlla teekkareilta 2.4.50 saamani 399 + 1:n kappaleen arsenaali. 

## TEEKKARIT ESITTÄYTYIVÄT VAASASSA I-valtakunnalliset JÄYNÄKISAT 
Vaasalaiset saivat esimakua siitä, mitä teknillisen korkeakoulun tulo paikkakunnalle saattaisi tuoda mukanaan, kun 
kaupungissa järjestettiin 23.9.-24.9. ensimmäinen valtakunnallinen teekkarijäynäkilpailu. Erityisesti Otaniemen 
teekkareilla on jo pitkät perinteet jäynänteossa, ja ehkä juuri aiempi kokemus toi kisan voiton Otaniemeen. 
Ylituomaristo julkisti kilpailun tulokset Vaasan kauppatorilla keskiviikkona klo 12.00, jolloin kilpailun 
kunniaylituomari, kunniateekkari Ossi Törrönen, perinteiseen tuomarinasuun sonnustautuneena luovutti voittaneelle 
joukkueelle kiertopalkinnon. Kiertopalkinto on radion kovaäänistorvi 1920-1uvulta. Kunkin vuoden voittajan tulee 
täydentää palkintoa lisäosilla ennen sen luovuttamista eteenpäin.

Valtakunnallisella tasolla nyt toteutettu kilpailu oli ensimmäinen. Kilpailuun osallistui joukkue kaikkien maamme 
viiden teknillisen korkeakoulun ja teknillisen tiedekunnan ylioppilaskunnasta tai vastaavasta teekkariyhdistyksestä. 
Jäynäkisan tarkoitukseksi on määritelty mm. teekkarikulttuurin edistäminen ja teekkarihengen kohottaminen. 
Kilpailun ylituomariston mukaan on syytä epäillä, että ensimmäisen valtakunnallisen jäynäkisan tapahtumapaikan 
valintaan ovat vaikuttaneet uuden teknillisen tiedekunnan perustamissuunnitelmat ja siihen liittyvä pelko maamme 
niukkojen opetus- ja tutkimusresurssien haaskauksesta ja turhasta hajottamisesta. 

### Patsas teknillisen tiedekunnan perustajalle 
Pakollisina varusteina joukkueilla oli mm. juomalaite vapaavalintaisten virvoittavien nesteiden nauttimista varten, 
ensiapuvälineet esim. teekkarin totaalisen väsähtämisen tai kauniin naisen liikutuksesta pyörtymisen varalta 
(karvaiselta teekkaripojalta suukon saatuaan), Magdeburgin puolipallot sekä Vaasan alueen kohoamisen vastapainot. 
Kaikista varusteista löytyi varsin omaperäisiä ratkaisuja; esimerkiksi Lappeenrannanjoukkue vastusti Vaasan alueen 
kohoamista metallisella roskakorilla, johon pantiin lisäpainoksi uutta teknillistä tiedekuntaa koskevat suunnitelmat. 
Useampi joukkue oli säilyttänyt vastuun puolipallojen mukana pitämisestä naisedustajiensa kontolle. 
Tiistai-iltapäivällä käynnistyneessä kisassa joukkueille annettiin evässämpylän väliin kätkettynä pakollinen tehtävä, 
joka oli Vaasan teknillisen tiedekunnan perustajan patsaan pystyttäminen Hovioikeudenpuistikkoon tietyn määräajan 
kuluessa. Puistoon ilmaantuivat mm. näköispatsaat 'Kusti  tähän jäit - Koivuranta', 'Gusse -aikamme edistäjä' sekä 
'Kustu'. niminen hautamuistomerkki kuolleena syntyneelle ajatukselle Vaasan teknillisestä tiedekunnasta. 

Lisäksi joukkueiden tuli tehdä I -N kappaletta vapaavalintaisia, mahdollisimman hauskoja, ajankohtaisia ja huomiota 
herättäviä tempauksia. Joukkueiden tuli todentaa suorituksensa saattamalla ne ylituomariston tietoon suullisesti, 
kirjallisesti, monumentaalisesti, visuaalisesti, magneettisesti tai muulla tavalla. 

### Oleellisia mittauksia

Otaniemen joukkue helpotti ylituomariston työskentelyä esittelemällä tekemänsä jäynät siistinä 
yksiin kansiin kuvista ja teksteistä koottuna dokumenttina, jonka täydennyksenä oli vielä varttitunnin verran 
ääninauhaa. Otaniemen joukkue teki kauppakorkeakoululla mittauksia veden virtaamasta vessan lavuaareissa ja 
vessanpyttyjen vetämisen vaikutuksista siihen. Parametreina käytettiin mm. veden lämpötilaa, pyttyjen kannen 
sulkemista jne. Tutkimusavustajina käytettiin kauppakorkean opiskelijoita. Joukkue teki tutkimuksia myös 
horisontaalisesta ureainvaasiosta useiden vaasalaisten ravintoloitten miestenhuoneissa. Tuomaristo piti mittauksista 
tehtyä ääninauhaa erityisen ilahduttavana. 

Vaasan alueella maanpinnan kohoaminen on yleisesti tunnettu ilmiö. Otaniemeläiset osoittivat Vaasan 
rannikkovesillä veneensä kylkeen vesirajaan tussilla piirrettyyn viivaan vedoten, että myös merenpinta on 
kohoamassa. Tämän tutkimustuloksen valossa he keräsivät vaasalaisten nimiä adressiin, jossa he ilmaisevat 
huolestumisensa myös vedenpinnan kohoamisesta. 

Pari joukkueen jäsentä etsi sveitsiläisiksi asiantuntijoiksi esittäytyen Vaasan teknillistä korkeakoulua sen eräältä 
professorilta saamaansa kutsukirjeeseen vedoten; kutsussa VTKK:lla oli tietenkin tekaistu osoite. Ihme ja kumma: 
lukuisat vaasalaiset osasivat neuvoa tien korkeakoululle. Uutta korkeakoulua ei siis tarvita. Kauppatorille joukkue 
pystytti pahvisen Vaasan teknillisen leikkikoulun ja keräsivät ilmoittautumisia siihen. Lisäksi he järjestivät torilla 
mielenosoituksen maankohoamista vastaan ja pitivät vapaudenpatsaan taakse pystytetyn saunansa lämpimänä 
yömyöhästä pitkälle seuraavaan aamupäivään. 

### Raittiustyötä oululaisittain
 
Oulun joukkue rakensi kaupungilta löytyneistä materiaaleista kauppakorkeakoulun rappusille teknillisen tiedekunnan 
peruskiven. Lisäksi joukkue rakensi kauppakorkean pihalle tilataideteoksen polkupyöristä ja viihdytti vaasalaisia 
kaupungilla liikkuessaan tasokkaalla trumpettimusiikilla. 

Joukkue harjoitti ansiokasta alkoholivalistus- ja raittiustyötä Vaasassa. Paikallisen Alkon ikkunoihin kiinnitettiin 
viinialennusmyynnistä kertovat mainokset: valkoviini -15 %. Kaikkien matkanvarrelle osuneiden ravintoloiden oviin 
puolestaan kiinnitettiin 'yksityistilaisuus ' -laput. 

Ulkoasu- ym. tekijöihin viitaten vahtimestari ei päästänyt joukkuetta sisään ky-klubille. Yksi joukkueen jäsenistä 
päätti käyttää oikotietä eli ryömi maanrajassa olevasta ikkunasta sisään puolittain kellaritasossa sijaitsevalle klubille. 
Baarimestari kuitenkin kehotti häntä poistumaan jo siinä vaiheessa, kun vasta hänen ylävartalonsa oli baaritiskillä. 
Poistuessaan joukkue takavarikoi huonoa asiakaspalvelua osoittaneen klubin ovikyltin, joka toimitettiin dokumenttina 
tuomaristolle. 

Oululaiset pyrkivät kunnioitettavalla tavalla kantamaan vastuun kaupungilla tekemistään kolttosista yrittämällä kädet 
ylös nostaen kolmesti antautua poliisille, mutta poliisi ei jostain syystä suhtautunut tähän asiaankuuluvalla 
vakavuudella. Ei sittenkään, vaikka joukkue esti varastetuilla puomeilla ja liikennemerkeillä mustanmaijan pääsyn 
pois poliisilaitoksen pihalta. 

### Apua Björkstrandin lapsille 

Kaksi Lappeenrannan joukkueen jäsentä keräsi tavaratalo Sokoksen edustalla nukkavieruihin tamineisiin 
pukeutuneina apua Björkstrandin lapsille. Keräyksen rahallinen tuotto käytettiin oluen hankintaan. Myös solidaaristen 
kohtalotovereiden tarjoamat Sorbus -paukut otettiin kiitollisina vastaan. 

Lappeenrantalaiset ripustivat moottoritien alkuun turisteja tervetulleiksi toivottamaan kyltti 'Miksi tulisit? ' ja 
menosuuntaan kyltti 'Lähdit pois -voitit!'. Kaupungin sisääntulotien varteen he muurasivat teknillisen korkeakoulun 
peruskiven satamasta ja rakennustyömailta hankkimistaan tarvikkeista. Aiemmilta matkoiltaan mukaan tarttuneeseen 
tekniikka-aiheiseen Västeråsin lippuun joukkue lisäsi mystiset kirjaimet VTKK, ja lippu nostettiin Vaasan 
korkeakoulun rehtorin salkoon. 

Myös kaupungin liikennemerkistöä täydennettiin teknillisen korkeakouluopetuksen edellyttämällä tavalla. Yön 
aikana kaduilta löytyivät mm. 'teekkareilta kielletty konttaussuunta', 'konttauksenjakaja' ja monia muita tarpeellisia 
merkkejä. Suurikokoinen 'Pohjola vakuuttaa' -kyltti siirrettiin rakennustyömaalta totaalisesti raunioituneen talon 
kupeeseen.

### Tarroja ja tienviittoja 

Åbo Akademin Kemistklubbenin joukkue jakoi kaupungilla noin 600 ydinvoiman vastaista tarrasta mukailtua 
'Björkstrand -nej tack' -tarraa. Joukkue ansioitui myös pääsemällä paikallisen lehden palstoille suurikokoisen kuvan 
kera. 

Tampereen joukkue kunnostautui järjestämällä tuomaristolle hämminkiä jo ennen kuin kilpailu oli edes päässyt 
alkuun. Varusteiden tarkastustilaisuuteen ilmaantui paikallinen kadunmies kyselemään Ossi Törrösen vetämää 
tilaisuutta, jossa valitaan Teiden ritari; tamperelaiset olivat laittaneet tällaisen ilmoituksen päivän Pohjalaiseen.  
Vaasan hovioikeuden kellon yläpuolelle ilmaantui illan mittaan tamperelaisen Blebeijiklubin lippu. Pääasiassa 
blebeijeistä koostunut joukkue joutui myös poliisikuulusteluihin täydennettyään ulosmenoteiden viitoitusta. He 
nimittäin asensivat hyvin taidokkaasti tienviittoja muistuttavat 'Teknillinen korkeakoulu' -kyltit osoittamaan niihin 
kaupunkeihin, jossa jo on teknillinen korkeakoulu. Myös satamaan asennettiin yksi kyltti osoittamaan Ruotsiin päin. 
Muitakin jäyniä joukkue aivan ilmeisesti oli tehnyt, mutta joukkue piti itsepintaisesti kiinni ajatuksesta, että jäynää ei 
kuulu kertoa, vaan se pitää itse havaita, joten dokumentointi jäi kovin kevyeksi.

Edellä on tietenkin voitu esitellä vain osa siitä, mitä Vaasan yössä tapahtui... 

Teksti: Helena Inkinen 





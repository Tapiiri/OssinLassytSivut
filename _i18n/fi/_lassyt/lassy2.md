
---
title: Ossin Lässyt
author: Ossi Törrönen
---

    
# 2. Koko yön kestänyt Vappuserenadi.

Saavuin Teekkarikylään perheineni (I eukko + 4 lasta) kohtalokkaasti juuri Vappuaattona Vierumäen Urheiluopistolta, jota 
olin palvellut yli kuusi vuotta suurimman osan ajasta legendaarisen everstiluutnantti K. E. Levälahden "preussilaisen" 
komennon alaisena mottona: "Mens sana in corpore sano."

Eipä siis ihme, että ensimmäinen Teekkarikylässä perheineni viettämäni yö on jäänyt lähtemättömästi mieleeni, koska se 
sattui tosiaan olemaan vappuyö siihen kuuluvine teekkarinomaisine erikoispiirteineen, jotka eivät ehkä kaikki noudattaneet 
ainakaan tuon Vierumäen moton linjaa.

Asuimme tilapäisesti rakennuksen 5 H-portaassa eräässä solussa, jonka alapuolella olevassa solussa eräs tuntematon 
monotoninen laulaja esitti tauotta vähemmän vappuista kappaletta "mä vartiossa seison ain yössä yksinäin". Emme koskaan 
saaneet tietää miksi hän seisoi vartiossa yössä yksinään nimenomaan tuossa solussa allamme, ketä hän vartioi ja miksi 
vartiovuoro todella kesti koko vappuyön tauotta. Aamulla rakas vaimoni sanoi, että eiköhän ole parasta että emme vielä 
kovin kiireisesti availe tavarakollejamme "- jos tätä yövartiointia täällä jatkuu muulloinkin kuin vappuöinä." Taisipa 
jatkuakin, mutta kyllä ne kollitkin sitten tulivat avatuiksi.

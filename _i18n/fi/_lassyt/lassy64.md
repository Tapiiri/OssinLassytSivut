
---
title: Ossin Lässyt
author: Ossi Törrönen
---

    
# 64. TKYH tutustuu atomiluolaan ja puliukkoon

Kun TKY:n hallitus taas kerran vaihtui ja suoritti ensimmäisen tutustumiskierroksensa Otaniemessä, 
raahasimme heidät myös rakenteilla olevaan valtavaan pommisuojaan, joka on suunnilleen Dipolin alla 
ja jonne johtaa useita sisäänkäyntejä eri puolilta. Ylioppilaskunnan puheenjohtajana oli tuolloin 
dipl.ins. Väinö Nurmimaa, joka myös oli kierroksessa mukana. Jäynänä oli sillä kertaa se, että TKY:n 
markkinointipäällikkö, Jaakko Saarinen, naamioitui todella ainakin 96 %:ksi puliukoksi ja oli 
tenttupulloineen ja muine rekvisiittoineen luolassa odottamassa. Pulkkarimme ilahtui suuresti ja lausui 
runsassanaisesti meidät tervetulleiksi halpaan mutta sitä avarampaan majaansa. Tarjoili 
ällöttävänhajuista puliaan peltipurkeista ja örisi aidosti. Kun poistuimme luolasta, liimautui 
pulkkarimme seurueen hännille ja tuli perässämme myös rantasaunaan. Niin täydellinen oli Saarisen 
Jaskan esitys, että Nurmimaakin meni halpaan, kutsui minut syrjään ja vaati tiukassa äänilajissa 
hoitamaan moisen ukonretaleen pois. Kun Jaska sitten tämän show-vaiheen jälkeen tuli 
"siviilimiehenä" muiden joukkoon lauteille, ei Väiski millään tahtonut uskoa, että kyseessä oli sama 
henkilö.

Samanlainen näytelmä esitettiin atomiluolassa vielä toisenkin kerran, ja silloin jymäytimme
koko pohjoismaiden korkeinta poliisipäällystöä. Mutta siitä on kerrottava myöhemmin
erikseen. Ja siinä esiintyi tähtenä aivan eri henkilö.

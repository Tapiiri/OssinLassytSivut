
---

title: titles.lassy74
author: Ossi Törrönen
---


    
# 74. TKY:n edustajiston ensimmäiset vaalit

Kun TKY:n edustajisto perustettiin ja ensimmäiset vaalit lähestyivät, synnytti se kylässä aikamoisen 
kihinän. Nuo 45 valittua edustajaa tulisivat mm. vahvistamaan TKY:n vuosibudjetin, jossa kylän 
vuokrilla ja Servin Mökin ruuan hinnoilla olisi merkittävä osuutensa. Kyläläiset muodostivat 
keskuudessaan oikein vaaliesikunnan, jossa tieteellisellä tarkkuudella laadittiin ehdokaslistat. Kun 
vaalipäivät sitten koittivat, sai jokainen solu esikunnan laatiman kirjallisen "ohjeen", miten kunkin 
tulisi viivansa vetää. Ja niin suuri oli vielä silloin kylän nurkkapatriotismi, että vaalin tulos oli 
täsmälleen kylän ennakkolaskelmien mukainen. Kylästä tuli valituksi 23 edustajaa, eli ehdoton 
enemmistö. Oma osuutensa tähän tulokseen oli luonnollisesti myös sillä, että kyläläiset saivat pelata 
kotikentällä, eli äänestää TKY 3:n takka-aulassa, kun Helsinkiläisten oli raahauduttava Polille.


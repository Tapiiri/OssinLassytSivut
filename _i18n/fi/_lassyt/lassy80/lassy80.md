
---

title: titles.lassy80
author: Ossi Törrönen
---


    
# 80. Teekkarista oli tulla Diapositiivi

Kerran taas eräästä kylän teekkarista oli hyvää vauhtia kehittymässä DIAPOSITIIVI. Asian kulku oli 
kaikessa kemiallisuudessaan seuraava: Lähtiessään Polin tummien kattojen alle viettämään Vapun 
aattoa, varmisti teekkari X kotiinpaluun kosteuden siten, että sijoitti huoneensa saniteettikaapin 
alahyllyn vasempaan nurkkaan pullon "Koskista kimmeltävää." Aatto sujui, kuten aina riemukkaasti 
Polilla ja aamuyöllä palasi sankarimme kotiinsa Teekkarikylä 3 C:hen "kai hiukkasen horjuen". 
Määrätietoisin askelin suunnisti hän saniteettikaapille, otti sen alahyllyn vasemmasta nurkasta pullon, 
avasi korkin ja ottipa sievoiset hörpyt janoiseen kurkkunsa. - - -

Sen jälkeen soittikin sitten linnanisäntä Anders Jalava minulle aamuyöllä sanoen, että nyt lähdetään ja 
vähän äkkiä viemään yhtä sankaria Marian sairaalan ensiapuun. Hetken kuluttua kylän pakettiauto 
syöksyi lusikka pohjassa pitkin Jorvaksentietä Hesaan päin lastinaan örisevä, ärisevä, kiroileva ja 
yrjöilevä tekniikan ylioppilas X. Hän oli yöllä kotiin palatessaan tehnyt vain yhden pikkuvirheen  
mennyt epähuomiossa ja pimeässä oman solunsa alapuolella olevaan soluun. Ja sen solun vastaavassa 
huoneessa asui eräs teekkarikameroiden aktivisti, joka säilytti saniteettikaapissaan viinapulloissa 
filmikehitettä METOLHYDROKINON. Sitä nestettä sankarimme siten tuli nauttineeksi em. 
seurauksin. Huolella ja hellyydellä Marian kipusiskot kuitenkin sondeerasivat ja spuulasivat 
sankarimme tyhjäksi päästen tämä jo seuraavana arkipäivänä kotiin. Viikkomääriä oli kyläläisillä sitten 
hauskaa aihetta pysäyttää miekkosemme kylän raitilla ja esim. korvalehtiä tutkimalla todeta, että 
vieläkö maailman ensimmäinen TEEKKARI-DIAPOSITIIVI kehittyy.

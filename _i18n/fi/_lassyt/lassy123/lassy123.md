
Otaniemeen siirryttyään osallistuivat poliisioppilaat joka Vappu kylän perinteelliseen kaljaviestiin. 
Erään viestin alkaessa kuulutettiin virallisesti, että hävinnyt joukkue on velvollinen luovuttamaan 
voittajille korin kaljaa. No sen ottelun hävisivät poliisit, eikä heillä tietenkään ollut mukanaan mitään 
olutkoreja. Annoimme heille kaksi viikkoa maksuaikaa, mutta mitään ei kuulunut. Otimme yhteyden 
Otaniemen KOP:n johtajaan Pertti Soiniin, joka lakimiehenä totesi, että missään ei ole mainittu, että 
pankkiasioissa ainoa arvon mitta olisi raha. Isännistö otti tyhjän puisen kaljakorin, kirjoitti sen yhteen 
lautaan Asetteen eli Tratan, jossa todettiin poliisiopiston oppilaskunnan olevan velkaa Teekkarikylän 
linnanisännistölle korillisen eli 24 pulloa olutta. Tratta kiikutettiin OTA-KOPPIIN, joka virallisella 
kaavakkeella ilmoitti opistolle tratan lunastamisvaatimuksen ynnä pankin kuluina kaksi pulloa. Tratan 
lankeamispäivänä, pari minuuttia ennen pankin sulkemista lunastivat poliisit tratan pankista tuoden 
sinne 24 kauniisti värilliseen sellofaniin käärittyä olutpulloa sekä pankin kulut kaksi pulloa ilman 
kääreitä. Niin välttyivät he samalla siltä häpeältä, että nimi olisi ilmestynyt virallisen lehden 
protestilistalle - ilmeisesti uuteen osastoon "langenneita kaljatrattoja".
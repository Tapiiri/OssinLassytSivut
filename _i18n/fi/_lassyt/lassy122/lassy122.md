
---

title: titles.lassy122
author: Ossi Törrönen
---


    
# 122. Kännikala poliisineuvos Elorannalle

Kun poliisineuvos Eloranta aikoinaan täytti 50 vuotta, saimme tästä tiedon vasta edellisenä päivänä 
iltapuolella, joten minkään ostettavan lahjan hankintaan ei enää ollut mahdollisuuksia. Isännistö pohti 
otsanahkat rypyssä tilannetta. Eräs isännistä oli käynyt kalassa ja tuli maininneeksi, että hän sai 
saaliikseen mm. arviolta 10 cm pituisen simpun. Sehän on yksi maailman rumimpia otuksia 
nahkapeitteineen, partoineen, piikkeineen ja ryhmyineen. Simppu oli vielä perkaamattomana kaverin 
parvekkeella muun saaliin joukossa. Marssimme simppu mukanamme kylän korjauspajaan ja aloimme 
kastaa sitä selluloosalakkapönttöön. Kastamisen jälkeen pantiin se aina rautalankakoukkuun 
kuivumaan. Kun pinta tuntui kuivalta, kastettiin se aina uudelleen lakkaan. Vähä vähältä hirviön 
pintaan tuli lasimainen ja kirkas pinta ja se alkoi totisesti muistuttaa jotakin kiinalaista porsliiniesinettä. 
Teimme sille tammilankun pätkästä nelikulmaisen jalustan, johon letra-set kirjaimilla tekstattiin: 
Poliisineuvos Viljo Elorannalle 50-vuotispäivänä. Otaniemen teekkarit. Jalustan toiseen reunaan tuli 
teksti: Kännikala - fiscus dentus. Kännikala kainalossa marssimme sitten muiden lukuisien lähetystöjen 
seassa juhlakalun asunnolle, jossa päälinnanisäntä luovutti lahjan kera onnitteluhyminän. Lausui 
neuvos kiitokset onnittelusta ja saamastaan lahjasta, jonka hän asetti kotiflyygelinsä kannelle muiden 
taide-esineitten joukkoon. Kun parin viikon kuluttua tapasin Elorannan Otaniemen raitilla ja kysyin 
kuulumisia, hän sanoi jo selvinneensä juhlasta arkeen. Tätä siirtymisvaihetta oli tietyssä määrin 
nopeuttanut myös lahjasimppu, jonka sisäkalut siellä lakkapanssarin sisällä alkoivat huonelämmössä 
jälleen "elää", syntyi painetta, joka halkaisi kuoren ja varsin arkipäiväinen lemu täytti herra 
poliisineuvoksen virka-asunnon. Saipa simppu rouva Elorannan toimesta varsin pikaisen häädön 
ulkoilmaan.


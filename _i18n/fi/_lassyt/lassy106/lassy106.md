


    
# 106. Teekkari ammuttiin kylän savupiipusta avaruuteen

Muistuupa nyt mieleeni erään Vappuaaton jäynä, jota Teekkarikylän isännistö suunnitteli viikkokausia, touhusi, rakenteli ja 
kokeili suuren innostuksen vallassa sekä päivisin että öin saadakseen sitten ilahduttaa asukkaita noin 3 sekuntia kestävällä
"ulkoilmaesityksellä". Päätettiin nimittäin ampua teekkari Maata kiertävälle radalle ja melkein siinä onnistuttiin. Tässä 
touhussa tarvittiin lähtötelineeksi TKY 3 A:ssa käytöstä vapautunut suuri savupiippu. Sinkoamisenergiaksi valittiin jälleen 
kerran tuo Jämijärven Purjelentokoululta lainaamani 800-säikeinen pitkä kumiköysi. Niillähän viskottiin aikoinaan
purjelentokoneita ilmaan sieltä Jämin korkeilta harjuilta. Teimme ihmisen kokoisen nuken, jonka runkona oli 2" x 4" 
lankku, yläpäässä vahva rautakoukku ja alapäässä rautarengas. Muuten oli nukke kovasti teekkarin näköinen haalareineen ja 
tupsulakkeineen. Tämä avaruusmatkailija raahattiin sitten sinne kattilahuoneeseen ja sijoitettiin savupiipun alla olevaan 
nokitilaan. Katolta laskettiin ne V-muotoiset kumiköydet piippuun, ja nukke jäi yläpäässään olevasta koukusta roikkumaan 
niihin köysiin. Sitten pujotettiin paksu köysi sen nuken alapäässä olevasta renkaasta, tuotiin nokiluukusta lattiaa pitkin 
kattilahuoneen puolelle ja kiinnitettiin lujasti peräseinään. Vielä kuului välttämättömiin tarvikkeisiin koivuhalko, jonka 
ylitse se köysi kulki, Servin Maijalta lainattu terävä lihakirves, armeijalta "vuokrattu" savupommi ja yksi radiopuhelimella 
varustettu fuxi. Ja sitten alkoi viritys. Kylän Ferguson -traktorilla vedettiin maasta käsin niitä kumiköysiä vuorotellen ja 
välillä sidottiin kiinni kasvaviin puihin. On syytä vielä mainita, että siellä savupiipun yläpäässä oli kummallakin reunalla 
suuret lokipyörät, joita pitkin köydet kulkivat. Vähä vähältä lisättiin vuoroin kummankin köyden pingotusta, ja lopulta niin 
paljon kuin "hermot kestivät". Joitakin öitä ennen Vappua suoritimme keskellä yötä puolitehoisen koelaukaisun 
todetaksemme, että kaikki on OK.

Ja sitten koitti Vapunaatto ja kylä oli taas kerran ulkona in corpore kuuntelemassa isännistön juhlallista vappuriehan 
julistusta. Julistus huipentui pääisännän dramaattiseen ilmoitukseen siitä, että teekkari X poistetaan nyt kylästä suhteellisen 
nopealla menetelmällä. Alkoi kuulua lähtölaskenta 10. 9. 8. 7. ... 3. 2. 1. 0. Kului 10 tuskantäyteistä sekuntia, kunnes 
savupiipusta syöksyi taivaalle mainittu teekkari X tupsulakki hulmuten ja haalarinlahkeet lepattaen. Tuo10 sekuntia kului 
siihen, kun se fuxi siellä kellarissa radiopuhelimesta saamansa käskyn mukaan ensin laukaisi sen savupanoksen, jonka 
jälkeen koko kellari oli hetkessä täynnä savua. Myöskin se halko, johon hänen piti sillä lihakirveellä iskeä katkaistakseen 
köyden, häipyi savuun. Iskien epätoivon vimmalla joka puolelle lattiaa savuun tukehtumaisillaan osui se kirves sitten 10 
sek. myöhästyneenä oikeaan paikkaan. Onneksemme.

Loistava ideamme oli se, että samanaikaisesti nuken lähdön kanssa piipusta pöllähtäisi mahtava savu ilmoille. Että näin ei 
käynyt, se johtui vain siitä pienestä "teknillisestä häiriöstä" että kattilat ja savupiippu olivat kylmät eikä sillä savulla ollut 
lainkaan halua lähteä kiipeämään sitä kylmää piippua pitkin vaan se savu mieluummin tanssi piiritanssia siellä kylmässä 
kellarissa sen fuxiparan ympärillä. Mitä sitten tulee siihen avaruusmatkailijaan, niin se todella teki komean kaaren ja 
laskeutui tupsulakki edellä TKY 3:n ja II:n välillä olevaan metsikköön - pystyyn. Isännistö totesi tyydytyksellä, että kukaan 
läsnäolijoista ei ollut niin törppö, että olisi sattunut seisomaan juuri siinä laskeutumispisteessä. Kun siinä nukessa oli se 2" x 
4" lankunpätkä ja se julma rautakoukku päässä. Muuten, kun me kokeilujen alkuvaiheessa sinkoilimme sitä pelkkää lankkua 
sillä kumiköydellä Martinniemen metsikössä kahden lähellä toisiaan olevan puun välistä, tuli yksi isännistä myöhästyneenä 
paikalle juuri "ampumissuunnasta" ja tokaisi tervehdykseksi lakonisesti: "Tuli muuten tuolla polulla vastaan kakkosnelonen 
- mutta en ennättänyt todeta oliko sahattu vai höylätty . . .


Kerran osallistuin TKY:n lähettämän delegaation mukana Chalmersin vuosijuhlaan Göteborgissa. 
Ryhmämme vetäjänä toimi TKYH:n silloinen puheenjohtaja, teekkari Pekka Tarjanne. 	

No niin. Juhlat olivat teekkarimaisen arvokkaat, mutta sitä hilpeämmät. Ohjelmaa ja syötävää riitti. 
Jopa juotavaakin. Chalmersin karhusetin miesten huoneen seinällä roikkui (huom. imperf.) n. 75 x 50 
cm suuruinen öljyvärimaalaus. Eihän se tosin Rubensin ollut eikä Leonardonkaan, mutta kuitenkin 
"oikea taideteos" asianomaisine signeerauksineen. Miten ollakaan, mainittu taideteos tarttui erään 
edustajamme hihaan ja kulkeutui talosta ulos popliinitakin suojassa. Se kiidätettiin edelleen Göteborgin 
taidemuseoon, jossa amanuenssi ääni kiitollisuudesta väristen otti sen vastaan. Kun sitten vuosijuhlan 
päättäjäispäivällinen oli paistin kohdalla, nousi Pekka puhumaan vuodattaen loisteliain sanakääntein 
kiitoksen hyminää isäntien ylle. Lopuksi hän pyysi isäntiä vastaanottamaan pienenä muistona 
Helsingin teekkareiden käynnistä "tämän arvokkaan asiakirjan" -se oli Göteborgin taidemuseon antama 
kuitti siitä, että tuntemattomat lahjoittajat olivat luovuttaneet museon kokoelmiin sen ja sen -nimisen 
taiteilijan sen ja sen -aiheisen teoksen.
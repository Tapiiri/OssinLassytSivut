
---

title: titles.lassy134
author: Ossi Törrönen
---


    
# 134. Dipolin asiakaspaikkaluku ja anniskelualueet

Väkijuomalaki, Alko anniskelusopimuksineen ja paikallinen poliisiviranomainen ovat velvollisia tarkasti valvomaan, että 
anniskeluravintoloissa noudatetaan annettuja ohjeita. Aukioloajat ovat tarkalleen määrätyt ja jatkoaikoja annetaan 
anomuksesta niukasti ja harkitusti. Myös anniskelualue ja asiakaspaikkaluku ovat yksiselitteisen tarkat. Kun Dipoli 
valmistui, kutsuin hyvissä ajoin ennen avaamista Espoon piirin silloisen nimismiehen Kuno Ahlstedtin 
tutustumiskäynnille ja mm. määräämään anniskelualueen ja asiakaspaikkaluvun. Anniskelualue merkitään yhtenäisellä 
punaisella viivalla virallisiin piirustuksiin ja paikkaluku lasketaan lattiapinta-alan ja huonekorkeuden perusteella.
Anniskelualueesta selvittiin kohtuullisen helposti. Ovathan kaikki 24 eri salia tai kabinettia selvästi piirustuksista 
nähtävissä. Kun kuitenkin todettiin, että rakennuksessa olevat TKY:n toimisto, arkisto, teatterisalin alla olevat 
teekkariyhteisöjen omat huoneet ja talossa silloin ollut teekkarimuseohuone eivät voi olla anniskelualueella, tehtiin 
seuraavasti: Jokaiseen edellä lueteltuun tilaan pääsee pitkältä teekkarien käyttöön varatulta alakäytävältä. Se jätettiin 
anniskelualueen ulkopuolelle. Kun kuitenkin esitimme sen toivomuksen, että tietyissä tapauksissa olisi myös teatterisalin 
aulassa voitava anniskella, liitettiin tämä tila ja osa käpyoven kohdalla olevaa eteistä juhla-aulan anniskelutilaan. Tästä 
seuraa se merkillisyys, että voit mennä juhlasaleista teatterisaliin lasi kädessä, mutta jos haluat kulkea sama lasi kädessä 
juhlasalista kaljakellariin, niin ei käy. En tiedä onko vielä asia näin. Mutta alussa oli. Mitä siihen 
asiakaspaikkamäärittelyyn tulee, niin kyllä hyvä ystäväni nimismies apulaisineen oli kovilla lattioiden pinta-aloja ja ennen 
kaikkea kunkin huoneen kuutioita laskiessaan. Siinä kun eivät tavallinen mittanauha ja suorakulma paljoakaan auttaneet. 
Enpä tiedä onko kyseisiä arvoja koskaan laskettu oikein tieteellisesti. Lopputuloksena sai nimismies sitten koko
rakennuksen asiakaspaikkaluvuksi muistaakseni 3.244 henkilöä. Luku on niin valtava, että sellaista yleisömäärää ei 
millään ilveellä saa mahtumaan sisään. Dipoli oli valmistuttuaan Pohjois-Euroopan suurin ravintola. Taitaapa olla sitä 
vieläkin.

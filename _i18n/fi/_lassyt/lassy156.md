
---
title: Ossin Lässyt
author: Ossi Törrönen
---

    
# 156. BRAHNU ja CHEMALIS radioaktiivisen säteilyn tutkijoina 
Jo 50-luvulla hölistiin radioaktiivisuuden vaaroista julkisesti. Pelättiin jo silloin maailmassa vasta suunnitteluvaiheessa 
olevien atomivoimalaitosten ympäristölleen aiheuttamia vaaroja. Erään TEMPAUKSEN yhteydessä päättivät teekkarit 
vapauttaa halukkaat turhista säteilyhuolista seuraavasti. Mannerheimintielle, täsmälleen nykyisen J. K. Paasikiven 
muistomerkin kohdalle ajettiin kaupungilta lainaksi saatu sininen linja-auto. Komea teksti auton kylkiin: "ILMAINEN 
SÄTEILYTUTKIMUS". Sisällä istuivat tärkeän näköisinä valkoisiin työtakkeihin pukeutuneita Teekkarikylässä 
asuneet, jo aikaisemmin mainitut etiopialaiset teekkari Brahnu ja Zemalis. Heillä oli "tutkimusinstrumentteina" 
sähkölafkalta lainattuja volttiampeeri- ja vastusmittareita, jotka maallikon silmissä vaikuttivat tositieteellisiltä. Lisäksi 
oli oikein painettu tuloskaavakkeita. Kun uhri sitten astui etuovesta sisälle, hiveli toinen "professori" häntä ko. 
instrumenteilla eri puolilta kehoa lausuen super- maagillisia lukuarvoja ja etiopiankielisiä lauseita. Tutkittava siirtyi 
sitten vaunun peräosaan, jossa toinen "tiedemies" saatujen tulosten perusteella antoi säteilystä vapauttavan lausunnon 
ja tuloskaavakkeen, jonka arvokkaasti allekirjoitti.  Suuresti helpottuneen näköisinä poistuivat tutkitut paikalta 
tallettaen tärkeän tuloskaavakkeen visusti käsilaukkuihinsa. Autossa kävi tempauspäivän aikana lähes pari sataa 
henkilöä - jotka poistuivat paikalta tyytyväisyydestä SÄTEILLEN. Valtaosa oli naisia ja keski-iän ylittäneitä. 

Toiseen asiaan mennäkseni, kun tämä arkkitehdiksi opiskeleva mustapintainen ja kiharatukkainen Brahnu oli kesän 
harjoittelemassa Kuopiossa ja syksyllä palasi Otaniemeen, oli hän oikein harjoitellut supi-savolaisen tulotervehdyksen: 
"NO MITTEEPÄ KUULUU?" 


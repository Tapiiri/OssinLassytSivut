
Asuntolarakennuksen TKY 3 ala-aulassa järjestimme usean vuoden aikana niin sanottuja 
"SUKKASUHINOITA". Nämä olivat täysin epävirallisia ja pääsymaksuttomia kyläläisten kotihippoja, 
joissa vieraina olivat Sairaanhoitajaopiston "kipusiskot". Sukkasuhina-nimi johtui siitä, että tomera 
siivousemäntämme Jenny Löfberg ei antanut tanssia kovilla kengillä aulan punatiililattialla vaan 
juhlijoilla piti olla mukana ekstra villasukat.

Erään tällaisen suhinan aikana oli rantasaunassa taas joku edustustilaisuus, johon minä osallistuin 
yhdessä TKY:n puheenjohtajan ja hallituksen herrojen kanssa. Edustuksen päätyttyä saatoin kahta 
Otaniemen Retuperän alueella asuvaa herraa jalkaisin kotiin kylän halki. Itse olin keskellä ja herra 
kummallakin puolella kainalokoukussa. Tässä vaiheessa on kerrottava, että koko Otaniemessä oloni 
aikana (17 vuotta) oli kahvi vahvin nautintoaineeni. "Jostain muusta syystä" meidän kolmen 
eteneminen tuotti tiettyjä vaikeuksia eivätkä ovien leveydet tahtoneet oikein riittää, kun saimme 
päähämme pistäytyä kolmosen sukkasuhinoissa.

Kun tämä hyräileviä "troikkamme" sitten jatkoi matkaansa kolmosesta ulos, sattui korvaani erään 
kipusiskojen esiliinana paikalla olleen opettajahoitajattaren närkästyksentuntuinen mietelause: 
"KYLLÄ MINÄ NYT YMMÄRRÄN MINKÄLAISTA ELÄMÄÄ TÄÄLLÄ VIETETÄÄN, KUN 
TUO TÖRRÖNENKIN ON TUOSSA KUNNOSSA."



    
# 17. Kairaaja sammuu rantasaunaamme

Toinen ulkopuolisen aiheuttama sotku oli sellainen, että eräänä yönä tuntematon mieshenkilö oli ajautunut rakennukseen 
TKY 5 ja ryhtynyt herättelemään asukkaita keskellä yötä soittelemalla ovikelloja. Kun asukkaat ymmärrettävistä syistä 
torjuivat aina sisäänpyrkijän, raivostui hänkin ja särki ulos mennessään ala-aulasta useita ikkunaruutuja kadoten talviseen 
pakkasyöhön. Säälintunteen vallassa pani ao. linnanisäntä pystyyn öisen etsinnän talvisessa niemessä. Oli nimittäin aihetta 
pelätä miehen vaikka jäätyvän kuoliaaksi, kun oli sammumisen rajamailla. Kun etsintäporukka sitten saapui saunarantaan, oli 
näky masentava. Joka ainoa saunarakennuksen ikkuna - suuri takkahuoneen näköalaikkuna mukaan luettuna - oli murskana. 
Takkahuoneen ikkunasta johti ulos pitkä köysi. Kun seurasimme köyttä, johti se ensin takkahuoneeseen, sitten eteiseen ja 
lopuksi vessaan, jonka ovi oli lähes kiinni. Kun avasimme oven niin siellä istui sankarimme sammuneena pelastusrengas 
kaulassaan. No niin. Mies putkaan, ikkunat peittoon ja myöhemmin korvausvaatimus kihlakunnanoikeuteen. Tältä mieheltä 
emme koskaan saaneet korvausta - mikä lie retku miehekseen.


---

title: titles.lassy78
author: Ossi Törrönen
---


    
# 78. Ensimmäinen T-ilta Dipolissa. KOFF tarjosi

Dipolin ensimmäisessä T-illassa sen sijaan paukut todella tarjottiin. KOFF:in silloinen myyntijohtaja 
Nyman tuli paikalle ja ilmoitti, että KOFF:in laskuun tarjotaan nyt jokaiselle paikalla olevalle 
teekkarille pullo olutta. Hihkaisin tämän ilosanoman mikrofoniin, ja alle aikayksikön olivat teekkarit 
ala-aulassa jonossa alkaen tulla hanhenmarssissa takaisin ylös kakkossalin sivuovesta. Minä ja joht. 
Nyman olimme ovella suuren kaljapatterin luona jakelemassa. Pullojen korkit olivat sellaisia pehmeitä 
käsin repäistäviä. Peukalot verillä me siinä kiskoimme korkkeja irti loppumattomalta tuntuvan jonon 
madellessa välistämme saliin. Eräässä vaiheessa kuiskasi Nyman minulle lakonisesti, että tuo vihreään 
villapaitaan pukeutunut teekkari sivuutti kalja-asemamme nyt neljännen kerran. Lohdutin Nymania 
vastaamalla, että ei siitä auta valittaa. Se kaveri potee ilmeisesti tilapäistä muistinmenetystä. Ja niin 
jatkoimme korkkien repimistä urheasti loppuun saakka. Kaikki saivat paukut, aktiivisimmat 
useampiakin. Ja kivaa oli. Kivan näköinen oli myös se ravintolalasku, jonka me seuraavana päivänä 
lähetimme KOFF:in maksettavaksi. Ravintolassa kun ei saa jakaa mitään ohi virallisen kirjanpidon. 
Vaikka olisi omaa valmistetta. Kiitos vaan vielä kerran KOFF niistä T-illan paukuista. Käykää vastakin 
vieraisilla.

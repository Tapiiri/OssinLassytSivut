
---

title: titles.lassy120
author: Ossi Törrönen
---


    
# 120. Lähetämme lahjapaketin poliisiopistolle

Syvästi kiitollisina miellyttävästä yhteistyöstä päätti kylän linnanisännistö kerran lähettää poliisiopiston 
oppilaskunnalle lahjapaketin. Tämän jäynän keksijä ja toimeenpaneva teknikko oli Seppälän Masi. 
Paketin sisältä oli karu, mutta sitä vaatimattomampi. Siellä oli vanha herätyskello, yksi rotanloukku, 
yksi sähköparisto, vähän sähköjohtoa ja sähkösytytteinen savupanos. Itse laatikko oli pahvia, sen päällä 
ruskea voimapaperi ja ulommaisena, kuten paketeissa aina, naruristikko pitämässä kaikkea koossa. 
Jostakin kohtalon oikusta olivat nämä lahjakalut sidoksissa toisiinsa siten, että kun pakettia kiertävä 
naruristikko katkaistiin mistä kohdasta tahansa, se antoi periksi sen verran, että yhdestä solmukohdasta 
paketin kuoren lävitse ja edelleen vastaseinään kiinnitetyn rotanloukun liipaisimeen kiinnitetty salanaru 
päästi pyydyksen laukeamaan. Tämä laukeaminen puolestaan sulki patterista sähkönalliin johtavan 
virtapiirin ja niin pois päin. Operaatio oli ajoitettu tarkasti siten, kun Masi ja muut isännät olivat 
opiston pääoven vastapäisessä metsikössä salaisessa tarkkailupisteessään, yksi fuxi vei ja jätti 
lahjalaatikon oven edustalla seisovan muistokiven juurelle. Heti sen jälkeen soitettiin kylästä opiston 
päivystäjälle ja ilmoitettiin paketista.

Asiasta puhelimitse (30.1.1977 klo 13.10) kuultuna kertoi nykyinen dipl.ins. Matti Seppälä seuraavaa:

Päivystäjä vastasi puhelimeen, nyökytteli päätään, sulki puhelimen ja kiiruhti ovesta ulos ja patsaalle, 
josta otti paketin ja palasi juosten takaisin päivystäjän pöydän ääreen. Ympärille kerääntyi kuitenkin 
nopeasti niin paljon muita oppilaita, että tarkkailuryhmä sieltä metsiköstä ei kiikareistaan huolimatta 
nähnyt hetkeen mitään muuta kuin komeita poliisien sinitakkisia selkämyksiä. Pian kuitenkin alkoi 
jälleen näkyä. Miesrykelmän keskeltä tuprahti sankka savu, joukko lakosi eri suuntiin ja yksi 
urhoollinen juoksi savuava paketti käsissään ovesta ulos. Loppulausuntonaan mainitsi Masi, että jos 
sen päivystäjän käteen olisi tökätty esimerkiksi kitara, olisi "yleisö" saanut kuulla loistosuorituksena 
jonkun nopean kappaleen, vaikkapa Hatsaturjanin tulitanssin. Niin ansiokkaasti hänen kätensä 
kuulemma tärisivät mielenliikutuksesta. Kyseinen puoliksi palanut pahvilaatikko oli ainakin 
takavuosina opiston museon yhdessä vitriinissä. Sen vanhan herätyskellon siellä paketin sisällä piti 
muuten herättää pärinällään inhoa ja kauhua ympäristöönsä H-hetkellä. Sen toiminnasta ei Masilla 
kuitenkaan ollut sitovaa näyttöä. Mutta kaikki muu sujui tarkkojen ennakkosuunnitelmien mukaisesti, 
m.o.t.

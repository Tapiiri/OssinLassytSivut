
---

title: titles.lassy24
author: Ossi Törrönen
---


    
# 24. Pentti Kerola ja kumiköysilinko

Vielä on syytä mainita eräs kipusiskokisojen "urheilumuoto", josta oli koitua erittäinkin ikävät seuraukset, mutta onneksi ei 
kuitenkaan koitunut. Työnimenä oli "katapulttikelkka". Lainasimme Jämijärven Ilmailukoululta 800-säikeiset kumiköydet, 
joilla aikoinaan singottiin liito- ja purjekoneita ilmaan harjun laelta. Teimme vanerista niin suuren matalan kelkan, että 
kelkkailija pystyi istumaan sen päällä pitäen kiinni kahdesta kelkan etupäähän kiinnitetystä köysisilmukasta. Etupäässä oli 
vielä tukeva vetokoukku, johon kumiköysi voitiin kiinnittää siten, että se nykäyksen jälkeen irtosi kelkasta 
"idioottivarmasti". Homma raahattiin Laajalahden keväiselle, lumettomalle ja rosoiselle jäälle.

Aluksi kaikki sujui hyvin. V-kulmaisen kumiköyden kummastakin haarasta veti kolme teekkaria, singottava istui kelkassa 
odotuksesta ja varmaan muustakin vapisten ja pari kolme teekkaria istui kelkan takana jäällä jalat jaahan hakatuissa koloissa 
estämässä kelkan ennenaikaisen lähdön. Kun sitten kumiköyden haarat oli juosten pingotettu äärimmilleen ja kelkan takana 
jarruttavat teekkarit laskivat kelkan irti, syöksyi se vinhalla kiihtyväisyydellä vetäjien muodostamasta V-kulmasta pitkin 
jäätä. Sinkoilimme vuorotellen kipusiskoja, merikadetteja ja teekkareita yleiseksi riemuksi kunnes - saadakseni lisää 
jännitystä otteluun, määräsin kumpaankin köyteen vielä pari teekkaria lisää viimeiseen kuumaan erään.

Teekkari Pentti Kerola istui kelkkaan, köysi pingottui äärimmilleen - irti - kuului suhaus ja kelkka ampaisi pitkin jäätä. 
Kiihtyväisyys oli nyt kuitenkin lisävetäjien voimasta siinä määrin lisääntynyt, että Pena lensikin takakautta ympäri ja 
kelkasta pois. Onnettomuus syntyi siitä, että hän oli pannut em. kiinnipitoköydet suksisauvojen lenkkien tapaan ranteensa 
ympäri eikä näin ollen irronnutkaan kelkasta vaan raahautui mukana kymmeniä metrejä pitkin rosoista kova jaata. Onneksi 
oli jokaisella ottelijalla pakollisena moottoripyöräilijän kypärä. Se pelasti Penan. Kuitenkin jouduimme viemään hänet 
shokissa ja pää verta valuen Marian sairaalaan, jossa hän vasta tuli tajuihinsa.

Todettuaan minut sänkynsä vierellä Pena heti kysyi, että "eikös tänään pitänyt olla kipusiskokarkelot Servissä". Kun 
myönsin näin olevan, Pena tokaisi oitis, että "mitäs sä sitten siinä istut - ala painua Serviin ja heti". Keventynein mielin 
noudatin käskyä, kerroin alakuloisen odotuksen vallassa istuvalle kisayleisölle Penan terveiset ja niin mieliala sitten 
vähitellen kohosi "normaaliksi". Kerola sai tosin viettää sairaalassa pari kolme päivää. Kotiin palattuaan hän ensi töikseen 
tuli kiittämään minua siitä, että "olin tällä jäätäryttimellä tehostanut ratkaisevasti hänen opiskeluaan karistelemalla 
huomattavan määrän turhia luuloja ja ajatuksia hänen kallostaan".


Oli Helsingissä hollantilainen laivastovierailu, ja Merivoimien Esikunta oli tilannut Otaniemen 
rantasaunan kylvettääkseen vierailevat meriupseerit perinteelliseen suomalaiseen tapaan. 
Samanaikaisesti asui kylässä joukko erittäin viehättäviä ranskalaisia daameja - jonkun kansainvälisen 
kongressin osanottajia. Saunatilauksen alkamisajan lähestyessä tuona kauniina kesäpäivänä, soitti 
saunaemäntämme rouva Määttänen minulle hätääntyneenä ilmoittaen, ettei saa aidattua saunaniemeä 
tyhjäksi muista. Syöksyin rantaan alle aikayksikön - ja siellä lojuivat nuo ranskattaret kuin hylkeet 
auringossa pitkin saunanientä pukeutuneina yhtä vähempiin vaatekappaleisiin. Vaikka näky salpasikin 
henkeäni ja kreikan jumalaistarustossa kerrotun Tantaloksen tuskat ravistelivat kehoani, yritin selostaa, 
että tuonne saunaan on nyt tulossa hollantilaisia meriupseereita, joten ranta olisi saatava tyhjennetyksi. 
Lähinnä viittomakielellä (en osaa ranskaa kuin kaksi sanaa - mon ja cherie) kuvaili yksi heistä minulle, 
että heitä ei lainkaan häiritse hollantilaisten saunaan tulo vaan itse asiassa on suorastaan 
mielenkiintoista tavata heitä jne. Kun kuitenkin puolustusvoimain linjuri sitten tuli paikalle ja siitä 
alkoi lappaa sekä suomalaisia että hollantilaisia sinitakkeja, petti ranskattarien kantti ja iloisesti 
kikattaen he kirmaisivat pusikkoon. - Eräs kansainvälinen kriisitilanne Suomen kamaralla oli vältetty.
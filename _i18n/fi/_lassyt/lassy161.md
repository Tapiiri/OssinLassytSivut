
---
title: Ossin Lässyt
author: Ossi Törrönen
---

    
# 161. Tervehdys yleisurheilun MM-urheilijoille (englanniksi) 
Kun tämä suomalaisten tekniikan ylioppilaiden rakennuttama ja omistama Otaniemen Ylioppilaskylä (Teekkarikylä) 
keväällä 1952 vihittiin käyttöönsä Suomen Tasavallan Presidentin Juho Kusti Paasikiven toimesta, niin eipä kulunut 
kahtakaan kuukautta, kun OLYMPIA HELSINKI 1952 urheilijat kansoittivat sen yli 1500 miehen (ja naisen) voimalla. 
Helsingissä pidettiin tuolloin meille suomalaisille ikimuistoiset OLYMPIAN KISAT. Siitä alkoikin sitten Otaniemen ja 
urheilijoiden yhteistoiminta, jota kesäisin on nyt jatkunut tauotta 30 kesää. On siinä vuosikymmenien saatossa vieraillut 
täällä jos jonkin näköistä, kokoista ja väristä urheilijaa. Kun me ylioppilaat kesäksi poistumme kylästämme 
harjoittelemaan teollisuuteen, olemme tosi iloisia ja ylpeitä siitä, että kylämme kelpaa kansainvälisille 
urheilujoukkueille. 


Ja nyt on sitten kaiken huippu. Kylämme saa kunniakkaan ja samalla velvoittavan tehtävän toimia ENSIMMÄISTEN 
YLEISURHEILUN MAAILMANMESTARUUSKILPAILUJEN MAJAPAIKKANA... 


Samalla kun me teekkarit toivotamme jokaisen urheilijan sydämellisesti tervetulleeksi kyläämme toivomme hartaasti, 
että kaikki täällä viihtyvät ja yltävät sitten kunniakkaan olympiastadionimme radoilla yhtä valtaviin saavutuksiin kuin 
silloin vuonna 1952. Muistakaamme vaikkapa ihmisveturi Emil Zatopeckiä ja hänen rouvaansa Zatopkowaa, jotka 
veivät kisoista muistonaan neljä kultamitalia. Otaniemellä on 30 vuoden takaisia urheiluperinteitä. Toivomme niiden 
kannustavan myös tänään täällä asuvia. Olkaa sydämellisesti tervetulleita Otaniemeen! 


    14.7.-83
    Teekkarit 
    Ossi Törrönen h.c. 


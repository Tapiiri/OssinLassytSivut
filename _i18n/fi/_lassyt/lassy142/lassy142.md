


    
# 142. Littu valmiina Teekkarikylän 50 -vuotisjuhlaan v. 2002

Kuten lavialta tunnettu on, aloin minä Otaniemessä ollessani harrastella kemiaa valmistamalla joka vuosi 30 l:n demisaanin 
täyteen LITTUA (vrt. pyöreä pullo = pytty, litteä pullo = littu). Noita littupulloja on sitten Vapusta 1975 lähtien lähetetty 
Vappuriehan julistuksen yhteydessä helium-pallojen voimalla muun muassa myös avaruuteen. Näistä Vappulituista on 
tarkempi selostus toisaalla tässä kirjassa.

On kuitenkin yksi littupullo, jonka olemassaolosta ja ennen kaikkea varastointipaikasta tietävät vain harvat ja valitut 
teekkarit. Linnanisännistön vaihtoseremonioitten yhteydessä pullon olemassaolo tarkastetaan noudattamalla tunnontarkasti 
seuraavan säädekirjan määräyksiä:

    SÄÄDEKIRJA	
    
    Vuosikymmeniä kestäneen uurastuksen sekä hellittämättömän prosessi- ja maistelukokeilun tuloksena, johon lukuisat 
    teekkaripolvet ovat auliisti antaneet suuriarvoista asiantuntija-apuaan, katson nyt päässeeni littutuotannossani sellaisiin 
    saavutuksiin, että voin perustelluksi	säätää seuraavaa:	
    
    Teekkarikylän 50-vuotis riemujuhlan vääjäämättömästi lähestyessä on tullut aika ryhtyä esivalmisteluihin. Siksi olen nyt 
    päättänyt osallistua tähän riemujuhlintaan tarjoamalla kutsu- ja kunniavieraille itse valmistamaani littua. Lupaukseni 
    vakuudeksi luovutan täten teekkarikylän kylähallituksen huostaan ja vastuulliseen valvontaan mukana seuraavat 2 (kaksi) 
    alkuperäistä littupulloa käytettäviksi em. riemujuhlassa 13.05.2002.
    
    Äkillisen, ulkoapäin mahdollisesti tulevan vaaran torjumiseksi olen katsonut aiheelliseksi valaa littujen suojaksi 
    portlandsementtisen erikoiskuoren.
    
    Litut kuljetettakoon teekkarikylän varmimpaan paikkaan eli KONKLAAVIIN ja lukittakoon sinne riemujuhlaa odottamaan. 
    Kerran vuodessa, kylän vaihtositsin yhteydessä luettakoon tämä teksti julki ja tarkastettakoon  että litut ovat ehjinä ja 
    avaamattomina tallella. Kylähallituksen uusi puheenjohtaja ja paikalla oleva poliisiviranomainen varmentakoot 
    nimikirjoituksillaan mukana seuraavan tarkastuspöytäkirjaan tarkastuksen tapahtuneen. Mukana seuraavat kolme (3) jojoa, 
    jotka ovat osa teekkarikyläläisiltä 2.4.1965 synttärilahjaksi saamastani 399 jojon arsenaalista, luovutettakoon 13.05.2002 
    seuraavasti: 1 valtiovallan edustajalle, 1 Espoon kaupungin edustajalle, 1 teekkarikylän nuorimmalle paikalla olevalle 
    asukkaalle. 
    
    Oheinen muoviämpäri kuuluu de Jure teekkarikylälle, sillä se ilmestyi asuntoni oven eteen 27.1.83 vedellä osittain 
    täytettynä ja siinä kellui pullo sisältäen pullopostina kutsun vaihtositsiin. Pullo palautuu oheisena ja veden käytin 
    portlandsementin valmistukseen. 
    
    Otaniemessä 11.02.1983
    Ossi Törrönen
    teekkari h.c.
			




    
# 28. Lehmän hitsaaminen valtioneuvoston porttiin

Kerronpa nyt eräästä teekkarijäynästä, jota ei kylläkään saatu toteutetuksi, mutta jonka toteuttamisen estäminen sai hyvät 
ystävämme, Helsingin poliisipäälliköt, jonkun aikaa tuskailemaan. Oli aika, jolloin puhuttiin usein hallituksen ja 
kansanedustajien tekemistä "lehmänkaupoista". Teekkarit olivat tulleet siihen tulokseen, että silloiselle pääministerille piti 
lähetettämän lehmänkauppojen suurta merkitystä korostava tervehdys. Hankittiin jostain Espoon perukoilta lainaksi elävä, 
riippumahainen lehmänkanttura, jonka kaulaan kiinnitettävään puiseen osoitelappuun oli suunniteltu teksti: "sille ja sille - 
lehmänkauppojen suurelle esitaistelijalle. Mitä suurimmalla kunnioituksella. Teekkarit".

Lehmä osoitteineen oli tarkoitus sitten hitsata vahvoilla ketjuilla kiinni yön hiljaisina hetkinä valtioneuvoston jykevään 
rautaporttiin. Homma olisi hoidettu eläintä millään tavoin vaurioittamatta, mutta niin jytkysti, että siinä olisi ollut kova ja 
aikaa vievä aherrus julkisen sanan edustajien ja muun paikalle vihjeen perusteella saapuneen yleisön silmien iloksi. Kun 
tapamme mukaan kerroimme poliisijohdolle ennakkoon suunnitelmasta, kertoivat he myöhemmin painineensa todellista 
Jaakopin painia löytääkseen perustellun syyn aikeen torjumiseksi. Lopuksi eräs heistä muisti suureksi helpotuksekseen 
pykälän Helsingin kaupungin järjestyssäännöistä. Siina kielletään teuraseläinten kuljettaminen kaupungissa muuten kuin 
umpiautoissa. Kielto oli selvä. Lehmä palautettiin omistajalle ja hitsaussuuttimet jäivät kylmiksi. Oli ainakin yritetty.

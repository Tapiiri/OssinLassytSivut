
---

title: titles.lassy23
author: Ossi Törrönen
---


    
# 23. Kipusiskojen lahjaesineitä. Erilaisia kilpailulajeja

Ne, jotka kävivät Servin Mökissä sen vielä toimiessa ravintolana, muistavat varmaan nähneensä sen katossa roikkuvat 
erilaiset sairaanhoitajaopiston oppilaitten eli "kipusiskojen" jättämät lahjat. Näiden lahjojen joukossa oli myöskin n. 5 litran 
vetoinen apteekkipullo. Tämä pullo roikkui siellä seinällä osoittamassa "naisen luontaista kavaluutta." Kun sen vuoden 
kipusiskokisan taistot oli taisteltu ja siskot jälleen kerran joidenkin salattujen avujensa voimalla voittaneet, pidettiin mökissä 
perinteellinen iltajuhla, johon voittajat saapuivat tuo pullo mukanaan. Lahjoituspuheessaan he mainitsivat pullon sisältävän 
korkealuokkaista "apteekkikonjakkia", jota lääkärien määräyksistä annetaan tiettyihin sydänsairauksiin.

Viimeistään siinä vaiheessa, jolloin kipusiskojen linjuri lahti vieden heidät kaikki Helsinkiin, totesi lähes jokainen Servissä 
ollut teekkari sydämensä tienoilla nopeata lääkitystä vaativia ilmiöitä. No niin. Pullo auki ja pian häipyi tuo 5 litraa 
konjakkia (se todella oli sekä väriltään että tuoksultaan oikeata) sydänsairastuneiden teekkarien kurkkuihin. Mutta  lopun 
yötä juoksivat sitten nuo sydänsairaat ennätysnopeuksilla pitkin kiitoratoja, joiden toisessa päässä oli sänky ja toisessa 
vessanpönttö. Olivathan kipusiskot kaikessa kavaluudessaan terästäneet tuota "Jallua" jollakin mahanlöysennyslääkkeellä, 
jonka teho oli tosiaan erinomainen. Rekyylittöminä kuin panssarintorjunta-aseet istuivat nuo juhlaan osallistuneet teekkarit 
Arabian fajanssien päällä odottaen aikaa parempaa.

Kipusiskojen varsinaisiin otteluihin pyrimme kehittelemään uusia, ennennäkemättömiä urheilumuotoja, joista erään nimi oli 
saksaksi "Hinterhalbsturzkampf ". Tässä lajissa tarvittiin vain jäämäki ja tuon saksalaisen sanan kaksi ensimmäistä osaa 
yhdessä. Kerran teimme moottoroidun napakelkan raahaamalla jäälle valtavan pitkän kuusenrungon ja akseloimalla se jään 
läpi liejuun työnnettyyn pystyakseliin. Akseli ei suinkaan ollut tämän vaakasuoran puun keskellä vaan pitempi osa lienee 
ollut toistakymmentä metriä ja lyhempi vain pari. Kun kytkimme lyhempään päähän kylän Ferguson -traktorin ja pitempään 
tavallisen lasten kelkan, niin voitte vain arvailla millä nopeudella kelkka kiersi rataansa Fergusonin painellessa omaansa 
kaasu pohjassa. Jännitys olikin vain siinä kuinka kauan kukin osanottaja pysyi mukana kelkassa. Jokainen siitä lensi, mikä 
miten ja kuka kuhun.

Kerran suoritimme takuulla ensimmäiset Tandem-hiihtokilpailut maailmassa naulaamalla vanhoja suksia aina viisi 
kappaletta peräkkäin. Näillä suoritettiin sitten kilpailu 5-miehisin ja -naisisin joukkuein. Toteamus: On tuiki mahdotonta 
saada viittä ihmistä hiihtämään samassa tahdissa. Kerran suoritettiin teekkareiden ja kipusiskojen välillä vedenheittokilpa, 
jonka senkin teekkarit hävisivat luontaisten kilpailuvälineiden paremmuudesta huolimatta. Ottelutekniikka oli se, että siskot 
viskelivät vedellä täytettyjä ilmapalloja TKY 3:n yläparvekkeelta alhaalla kädet sojossa odottavien teekkareiden 
kopattavaksi. Yhtään koppia ei syntynyt, vaikka pojat kuinka yrittivät. Ottelupöytäkirjaan tuli merkintä, että ottelusta 
poistuivat vain teekkarit läpimärkinä.




    
# 45. Kanoottiviestit Flooran päivänä Helsinkiin.

Kun aikaisemmin kerrottu kanadalaiskanootti saatiin kylään, pohdimme ankarasti mitä sillä oikein 
tehtäisiin. Joku sitten keksi idean, että viedään sen avulla kevät satamakaupunkiimme Helsinkiin. Ja 
niin sitten alkoi tuo kevätviestien sarja, joka aina tapahtui kylän vuosipäivänä toukokuun 13. 
Kanoottiin mahtui kolme henkilöä, ja siinä olivat useimmiten TKY:n ja sen hallituksen 
puheenjohtajat sekä päälinnanisäntä. Pergamentille tekstattiin ajankohtainen tervehdys, joka sitten 
luettiin julki Kauppatorin rannassa vastaanottajalle. Ensimmäisen viestimme vastaanotti 
kaupunginjohtaja Eero Rydman ja sitten seurasi eduskunnan puhemiehiä, varuskunnan komentajia, 
poliisipäälliköitä, piispoja ja ministereitä. Valokopiot näistä tervehdyksistä olivat aluksi Servin 
Mökin seinällä, josta ne siirrettiin Dipoliin. Vain kerran joutuivat viestin melojat rantautumaan 
Jätkäsaaren länsipuolelle, ja kerran koko roska kaatui paluumatkalla Klippanin kohdalla. Sieltä 
joukkue sitten kiskottiin kuiville ja lääkittiin kohtuullisesti kestämään loppumatkankin rasitukset. Ja 
hyvin kestivätkin. Kanoottiviestiä Kauppatorin rannassa odoteltaessa viihdyttivät yleisöä milloin 
PK, milloin RWBK, joskus molemmatkin.

Ja niin sitten tuli kevät joka vuosi myös satamakaupunkiimme Helsinkiin.

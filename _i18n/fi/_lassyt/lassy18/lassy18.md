


    
# 18. Paloautomme Suihku-Siwiän koeruiskutus

Nyt muutamia totuuksia meidän ikiomasta paloautostamme. Tai oikeammin Retuperän paloautosta, sillä heille sen aikoinaan 
lahjoitti Serlachius Oy. Se oli kunnianarvoisa Ford, mallia T-1928. Käsikaasu, jalkavaihteet ja varustettuna myös 
moottoripumpulla. Oli palvellut uskollisesti Mantan tehtailla aina luovutushetkeen saakka, joka oli joskus 1956. Kun TKY:n 
hallitus eräänä iltana istui kokoustaan Teekkarikylän rantasaunalla arvelin, että nyt on sopiva tilaisuus esitellä paloauto 
herroille ministereille. Ajoin etukäteen auton rantalaiturille, panin imuletkun mereen ja kasasin saunan ikkunan eteen 
palavaa tavaraa. Oli siis vakaa aikomukseni näyttää myös kuinka tehokas paloauto se vieläkin oli. Palamisen tehostamiseksi 
oli paikalla vielä ämpäri bensaa. Kun sitten tuli esittäytymisen hetki, valelin kyseisen ämpärillisen bensaa nuotiokasan 
päälle. Sitten hihkaisin saunalle päin, että tulkaa joku sytyttämään kokko, minä menen käynnistämään moottorin. Näin 
minun ei olisi pitänyt hihkaista, sillä heti otti eräs hallituksen jäsen tulitikut, juoksi nakuna kasan ääreen ja raapaisi. Kuului 
humahdus ja kaveri häipyi liekkimereen, kun kasa ja pari kolme metriä ympäröivää maastoa syttyi hetkessä. Kuului liekeistä 
rääkäisy ja tarzan-hypyllä miekkosemme syöksyi liekkimerestä näkyville hypäten mereen, joka onneksi oli metrin päässä. 
Kun häntä sitten kuivalle maalle uituaan ruvettiin oikein hallituksen voimalla tutkimaan, havaittiin, että kulmakarvat ja 
tukan etuosa olivat kärventyneet, mutta varsinaisia palohaavoja ei havaittu. Kiitos nopean reaktiokykynsä, hän säilyi 
grillaukselta. Totesi hallitus paloauton hyväksi.

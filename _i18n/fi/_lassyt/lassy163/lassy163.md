Yllämainittuun väittämään huipentunut lentäjän urani alkoi kesällä 1937, kun jouduin Jämijärven Purjelentokouluun 
kanslistiksi ja lentopäiväkirjanpitäjäksi. Koulun rehtori, lentokapteeni Toivo B. Nissinen kiinnitti tällöin huomiota 
aerodynaamiseen pääni muotoon ja siivekkäitä muistuttaviin ulkokorviini ja suorastaan pakotti minut osallistumaan 
liitolennon A-kurssille. Em. muotoseikkojen avulla ja hermoni rautaisesti halliten suoritin kurssin lentämällä henkeä 
salpaavan 37 sekuntia kestäneen suoran liidon harjun laelta alas kentälle. Kuin komeetta syöksyin lentäjänurallani 
ylöspäin ja jo saman kesän lopulla oli vuorossa liitolennon B-todistus No 170/37, joka edellytti valtavaa viiden 
lennon suoritusta, jokainen yli 1minuutti. Kaikki loistavat suorituslennot tein saksalaisella Grunau-9 ilma-aluksella. 
Mainittu lentolaite oli muuten aikaansa edellä mitä ilmastointiin tulee. Siinä nimittäin istuttiin jonkunlaisen riu'un 
päällä jalkojen roikkuessa tyylikkäästi kummallakin puolella. A-suoritus startattiin kumiköyden avulla harjun laelta 
ja B-suoritusta varten hinattiin kone ilmaan mahdottoman pitkän teräsvaijerin avulla siten, että pukille nostetun 
avoauton toisen takapyörän tilalla oli teräksinen kela, jonka ympärille vaijeri kelautui kiskoen liitokoneen ilmaan. 
Koneen päästyä n. 100 m korkeuteen antoi hinausautossa oleva opettaja ylös lippumerkin, jolloin lentäjä uljaasti 
irrotti itsensä vaijerista liitäen maahan. 


Koska Suomen ilmavoimilla ei vielä kummankaan sodan aikana ollut edellä mainittuja Grunau-9 koneita 
taistelukäytössä, en päässytkään sota-ohjaajaksi vaan sain tyytyä "töpinä- aliupseerin" huoltotehtäviin jalat koko 
ajan tukevasti maassa. Jatkosodan loppuvaiheessa minut sitten komennettiin Ilmavoimien Esikunnasta takaisin 
"siviili-työpaikalleni" Jämijärvelle ja silloin sain suoritettua vielä purjelennon C-tutkinnon, joka minun 
tapauksessani käsitti kolme suoritusta lentokonehinauksella ja kaksikäsistartilla. Tämä käsistarttitouhu vaatinee 
hieman lisäselvitystä. 


Kun Jämin korkeinta eli kolmosrinnettä vasten puhalsi riittävän navakka tuuli, kääntyi se olosuhteiden pakosta 
suoraan ylöspäin jatkaen tässä suunnassa muutamia metrejä vielä harjun päätyttyäkin. Tällöin raahattiin koneet sinne 
laelle, lentäjät köyttivät itsensä koneisiin, nokka käännettiin tuulta vastaan ja opettaja yksinkertaisesti nosti tuulen 
suosiollisella myötävaikutuksella mainitun koneen ilmaan silmiensä korkeudelle. Kun oppilas sitten antoi merkin, 
irrotti opettaja otteensa ja pani sekunttarin käymään. Jos oppilas sitten pystyi pitämään koneensa vähintään 5 
minuuttia starttipisteen yläpuolella, hyväksyttiin suoritus yhdeksi C- suoritukseksi. Minä onnistuin kaksi kertaa (5 
min 20 s. ja 5 min 25 s). Kun minut myöhemmin kiskottiin taivaalle kolme kertaa peräti moottorikoneen hännässä, 
sain mittaamattoman kunnian siirtyä legendaaristen C-lentäjien joukkoon ja rintaani tökättiin kolmella lokilla 
kuvattu arvomerkki. 


Kaikki edellä lässyttämäni on pakollista prologia sille, mitä nyt seuraa. POLYTEKNIKKOJEN ILMAILUKERHO 
(PIK), oli jostakin urkkinut selville edellä selostamani uljaan lentäjänurani ja päätti kokouksessaan kesällä -87, että 
nyt SEN ON LOPUTAVA - MINUN LENTÄJÄNURANI NIMITTÄIN.

 
Sain PIKILTÄ viisi sanaa käsittävän selväkielisen sanoman: OLET RÄYSKÄLÄN KENTÄLLÄ JAAKON 
PÄIVÄNÄ KLO 14.00. 7 kalenterivuotta Ilmavoimissa palvelleena ymmärsin heti, että käsky on käsky ilman 
valitusoikeutta. Ja jälleen kerran sattuma tuli hauskasti tähän operaatioon mukaan. Vanhempi poikani Pentti, jota 
ilmailukärpänen puri heti hänen synnyttyään Jämijärvellä "ja melkein kentälle" oli juuri saanut valmiiksi ja 
lentokuntoon kaksipaikkaisen experimental helikopterin OH-XHX. Lensimme Nummelan kentältä Räyskälään siten 
ajoittaen, että olimme käskyn mukaan tasan kello 14.00 kentän yläpuolella. Kuulimme radiosta lennonjohdon 
määräyksen, jossa käskettiin yrittämään laskua kentälle levitetyn PUNAISEN MATON ITÄPÄÄHÄN. Liikutuin 
suuresti tästä PIKIN huomaavaisuudesta. - Mutta sitten liikuttuikin MYÖS ITSE MATTO. Kun laskeutuvan 
kopterin ilmavirta osui mattoon, lensi se komeasti muutaman metrin päähän PIKIN vastaanottokomitean edestä. Oli 
mieltä ylentävää katsella, kuinka pikiläiset kirmasivat vitivalkoisissa haalareissaan sen punaisen maton perässä. 
Saatiinhan se matto sitten kiinni ja takaisin kunniapaikalleen. Ja nyt todistan otsikkoväittämän oikeaksi. Sen 
punaisen maton toisessa päässä odotti 2-paikkainen teho-purjelentokone. Minun käskettiin astella sitä mattoa pitkin 
suoraan sen purjelentokoneen etuosaan. Tein työtä käskettyä ja niin minusta sitten tuli AINOA LENTÄJÄ 
MAAILMASSA, JOKA ON SIIRTYNYT HELIKOPTERISTA PURJELENTOKONEESEEN ASTUMATTA 
ASKELTAKAAN MAAHAN. NÄIN OLI PIK MÄÄRÄNNYT JA NÄIN SIIS TAPAHTUI. ILMAN MATTOA 
OLISI MAAILMAN ENNÄTYS JÄÄNYT TEKEMÄTTÄ. 


Siitä pursikoneen nokasta johti sitten köysi kentällä odottavaan moottorikoneeseen, taakseni istahti PIKIN 
pääkouluttaja ja humauksessa lensimme kuin kreikan mytologian ensimmäinen purjelentäjä Ikaros taivaan sineen. 
Niin lähelle aurinkoa kuin Ikaros emme kuitenkaan pyrkineet vaan laskeuduimme lyhyen "PÄÄTÖSLENNON" 
jälkeen lähes tuumalleen takaisin starttipaikalle. Totuuden nimessä on minun nyt kuitenkin sanottava, että sekä 
startti- että lasku tapahtui sen takanani istuvan päälentäjän kokeneiden käsien ja jalkojen turvin. Olin siis pelkkää 
rahtitavaraa. Mutta ihanaa se oli. 


Tilaisuus jatkui sitten lähellä järven rannassa sijaitsevalla Marskin majan rantasaunalla, johon PIK oli makoisten 
löylyjen lisäksi organisoinut loistavan picnic -tarjoilun. jonka "pääruokana" oli lähes metrin pituinen lohivoileipä. 
Muistaen vanhan riikinruotsalaisen sananlaskun, jonka mukaan "delad glädje är dubbelt glädje". En toki ahminut 
sitä yksinäni vaan leikkasin sen Servin Maijan paloitteluohjeitten mukaisesti useampaan osaan. Ja näitä osia tulikin 
yksi jokaiselle "PIKILÄISELLE". Olipa tosiaan mahtava voileipä. 


Löylyttelyn, aterioinnin, uinnin ja teekkarilaulujen jälkeen koitti sitten tilaisuuden toinen seremonia. Minua 
kehotettiin näin Jaakon päivän kunniaksi heittämään kylmä kivi järveen. Jostakin kannettiin esiin kolmen tiiliskiven 
nippu. Ne oli sidottu yhteen rautalangalla. Kannoin kivinipun uimalaiturille, lausuin joitakin muinaissuomalaisia 
loitsuja ja heitin nipun järveen. Jälleen yllätys -yllätys. Sen sijaan, että vesi olisi edes hieman kylmennyt - se alkoi 
kiehua. Kuului mahtavaa porinaa, järven pohjassa myllersi kuin puuropata ja sankka höyrypilvi peitti alueen. Jäynä 
oli se, että se keskimmäinen tiili olikin tiilen muotoinen hiilihappojäämurikka. Vaikutelma oli mahtava. Syksy sai 
luvan tulla. Kylmä kivi oli heitetty ja tällä kerralla PIKin toimesta. 


Tilaisuuden viimeinen seremonia oli se, että luovutin PIKILLE arkistoitavaksi aikaisemmin mainitsemani 
purjelennon A, B ja C-todistusteni jäljennökset. Lisäksi lahjoitin lähinnä koulutuskäyttöön tarkoitetut kolme (3) 
JOJOA. Ainutlaatuisen illan alkaessa hämärtyä kiitin pikiläisiä suurenmoisesta showsta, kiipesin poikani kopteriin ja 
yhdessä lensimme takaisin Nummelaan. Kotiuduttuani Tapiolaan istahdin ensimmäiseksi kirjoituskoneeni ääreen ja 
kirjoitin PIK:lle kiitoskirjeen. Päättyköön tämä lässyni sen kirjeen jäljennökseen. 


    Tapiolassa. Jaakon päivänä 1987. 
    
    Arvoisa P1K. 
    Pyydän julkaisemaan tämän kirjeeni seuraavassa pikin palaverissa. 
    Tänään klo 14.00 Räyskälän kentällä alkanut minulle järjestämänne erikoistilaisuus ylitti todella runsain mitoin 
    kaikki ennakkotoiveeni. Jälleen kerran sain riemukseni todeta, että kun teekkarit johonkin jäynään ryhtyvät, niin se 
    on aina viimeisen päälle. 
    
    Se, että kunniakseni levittämänne punainen matto poikani Pentin suorittaman kopterilaskun aikana pääsi hetkeksi 
    heilahtamaan paikoiltaan ei suinkaan ollut PIKin vika vaan mainitun poikani. Mitäs laski niin lähelle mattoa. 
    Vanha työtoverini, ja pikille todella arvokas hinaus-työmyyrä Tauno Haavisto lähti lähes sekunnin tarkkuudella 
    hinaukseen suorittaen tehtävän kiitettävällä taidollaan. Myös pursikoneessa mukanani olleelle varakuljettajalle on 
    annettava täysi kymppi, joskin eräässä kohdassa häneltä ilmeisesti lipsahti käsi sauvalta. koska horisontti silmieni 
    korkeudelta katosi äkisti alas palaten kuitenkin onneksi niskavillojeni kautta takaisin.
    
    Mitä Marskin majalla tapahtuneeseen sitsiin tulee, voin vain vakuuttaa en koskaan aikaisemmin syöneeni niin 
    suurta lohivoileipää niin pienen järven rannalla. Myös muu trahteeraus oli über alles in der Welt. (Taisipa taas olla 
    Tauno Haaviston näpit pelissä mukana.) Se tosi kylmän kiven heittäminen järveen vaikutti koko Etelä-Suomeen 
    välittömästi, koska juuri nyt klo 22.15 täällä Tapiolassa taivas on mustanpilvenpeitossa, sataa ropistelee. Oli 
    muuten ensimmäinen kerta lyhyen elämäni aikana että sain kahta eri oksidia samanaikaisesti. = järvessä 
    hiilidioksidia ja löylyhuoneessa hiilimonoksidia. 
    
    Kuten haltuunne uskomistani kolmesta purjelentotodistusjäljennöksistä selvästi voidaan todeta, on purjelentourani 
    ensimmäinen 50 vuotta nyt päättynyt. Mutta merkillisen sattuman kautta alkoi samanaikaisesti toinen 
    vastaavanlainen periodi. Tämä tarkoittaa sitä, että tulen edelleenkin pikin ainaisjäsenen ominaisuudessa 
    tarkkailemaan toimintaanne niin kentällä, lafkalla kuin vitosen murjussakin. 
    
    Erittäin mielelläni olen valmis saapumaan johonkin kokoukseenne lässyttämään ruohonjuuritasoisia muistojani 
    Jämin purjelentokoulun alkuajoista. 
    
    Kiitokset vielä kerran tämän päiväsestä tosi-jäynästänne ja kaikkea hyvää pikin toiminnalle. 
    OTA-OSSI
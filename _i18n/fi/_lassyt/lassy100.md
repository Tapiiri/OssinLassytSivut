
---

title: titles.lassy100
author: Ossi Törrönen
---


    
# 100. Ratikka hitsattiin kiskoihin Chalmersissa
Göteborgin Chalmersissa kulkivat teekkarit aikoinaan runsaslukuisasti raitiovaunuilla aamuisin 
lafkalle. Autoja ei silloin vielä ollut monellakaan teekkarilla, joten raitsikoihin tuppautui aamuisin 
kavereita enemmänkin kuin niihin mahtui. Sattui vielä niin, että tämän aamuraitsikan kuljettaja oli aina 
kovin pahantuulinen hihkuen ja karjuen vaunuun sulloutuville teekkareille epäsopivin sanakääntein. 
Kun tilanne teekkareiden mielestä lopulta ylitti heidän sietokykynsä, päättivät he vapauttaa kyseisen 
kuljettajan moisesta raskaasta tehtävästä. Kun tämä taas eräänä aamuna kapusi ulkona pääteasemalla 
seisovaan vaunuunsa, väänsi avaimellaan virran päälle ei vaunu liikahtanutkaan paikaltaan. Ainoastaan 
sulakkeet paloivat paukkuen ja sauhuten. Kun sulakkeiden vaihtamisestakaan ei tullut apua, laskeutui 
herra kuljettaja alas vaunustaan ja kurkisti sen alle -todetakseen, että vaunun kaikki neljä pyörää oli 
asiantuntemuksella h i t s a t t u kiinni kiskoihin. Yön hiljaisina hetkinä olivat teekkarit lainanneet 
lafkalta hitsauslaitteet ainoana altruistisena tavoitteenaan järjestää täten ko. kuljettajalle hänen "hyvin 
ansaitsemansa ylimääräinen lepopäivä". Ja kai siinä se päivä tuhraantuikin ennenkuin kaikki pyörät oli 
meislattu jälleen irti. Paranivatko teekkareiden ja kyseisen kuljettajan välit tämän jälkeen, siitä minulle 
ei ole minkäänlaista näyttöä. Toivon kuitenkin, että niin kävi.

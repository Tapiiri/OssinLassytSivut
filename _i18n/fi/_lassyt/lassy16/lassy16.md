
---

title: titles.lassy16
author: Ossi Törrönen
---


    
# 16. Rakennusmestari riehuu kylässämme

On syytä kertoa pari todellista järjestyshäiriötä, jotka Teekkarikylässä siellä asuessani tapahtuivat. Nämä on syytä kertoa nimenomaan siksi, että kummassakin tapauksessa epäjärjestyksen ja vahinkojen aiheuttajina olivat vieraat, kylään kuulumattomat henkilöt.

Eräänä yönä heräsin C-sarven yläkerran asunnossani valtavaan lasin kilinään ja meteliin, joka kuului talon alakerroksesta. Kun syöksyin parvekkeelle ja katsoin alas, niin totesin jotakin outoa. Aika-ajoittain sälähti ikkuna rikki ja talon sisältä lensi ulos paksu vesisuihku. Samanaikaisesti kuului sieltä mahtavaäänistä miehen älytöntä karjuntaa. Syöksyin portaita alas ja kun saavuin alakäytävälle niin jopa selvisi. Keskellä käytävää seisoi valtavan suurikokoinen mies, silmät älyttöminä kiiluen paloletku kädessään. Letkun toinen pää oli kiinni seinän palopostissa. Siinä tämä mielipuoli horjui paloletku kädessään, vettä tuli täydellä paineella ja aina ikkunan kohdatessaan suihku vei lasit menneessään. Suoritimme sarven teekkareiden voimalla todellisen väkirynnäkön miehen kimppuun, saimme letkun revittyä häneltä pois ja poliisin tuloa odotellessamme mieskin siinä rauhoittui. Mitään älyllistä ei hän meille pystynyt sanomaan. Höpisi vain talvisodasta ja konepistooleista ja vihollisista. Uskoi varmaan olevansa keskellä taistelun tuoksinaa konepistooli kädessä ja vihollisten ympäröimänä.
Virkavalta tuli, vei miehen putkaan ja me aloimme ammentaa vettä aulasta ulos. Sitä olikin ennättänyt tulla joitakin tonneja. Se loppuyö meni siinä mukavasti. Seuraavana päivänä soitti vallesmanni minulle, jolloin tapahtuman tausta selvisi. Tämä suurikokoinen "talvisodan urho" oli ensi kertaa eläissään nauttinut alkoholia Helsingissä suututtuaan vaimoonsa. Kovassa humalatilassa hän oli sitten ajautunut Hietalahden torille ja edelleen Teekkarikylän linjurilla kylään ilman, että hänellä olisi ollut siellä edes yhtään tuttavaakaan. Kun hän ei sitten löytänyt TKY 3:n ulko-ovea sai hän raivokohtauksen edellä esitetyin seurauksin. Jutun viimeinen episodi oli sitten todella surkuhupaisa. Sovittuna päivänä tuli mainittu suuri mies varsin hennon ja pienikokoisen vaimonsa kanssa maksamaan toimistooni aiheuttamiaan vahinkoja. Summa oli varsin tuntuva, sillä niitä hallin suuria ikkunoita oli ennättänyt särkyä kymmenkunta ennen kuin saimme miehen lannistettua. Kun tämä siro rouva sitten latoi eteeni pöytään seteleitä, kuului hänen yksinpuhelunsa jotenkin tällaiselta:
"Viisi, kuusi, seitsemäntuhatta. Siinä meni Pekan palttoorahat. Vieläkö jatkat ryyppäämistä? Kahdeksan, yhdeksän, kymmenen. Tällä olisi saatu Liisalle ne luvatut sukset. Yksitoista, kaksitoista, kolmetoista. Se radio jäi nyt korjaamatta. Neljätoista, viisitoista, kuusitoista. Vieläkö ostat Albertinkadulta pulloja. jne. jne. Laskemista kesti kotvan aikaa ja koko ajan tuo pikkuinen rouva lateli kookkaalle aviomiehelleen edellä mainitunlaista tekstiä. Toivon ja uskonkin, että perhe tämän jälkeen siirtyi entiseen rauhalliseen perhe-elämäänsä ilman alkoholin tuomia sivuvaikutuksia.

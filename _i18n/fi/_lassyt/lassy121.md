
---

title: titles.lassy121
author: Ossi Törrönen
---


    
# 121. Taistelu poliisien hyppylaudasta. Vaihdamme Elorannan autoon

Kerran tunkeutui teekkarikylän erikoiskoulutettu iskuryhmä "vakain tuumin ja varastamisen 
aikomuksella" poliisiopistoon ja sai kuin saikin evakuoiduksi voimistelusalista peräti suuren puisen 
hyppylaudan. Tämä voitonmerkki naulattiin sitten TKY III:n julkisivuun kolmannen kerroksen 
kohdalle Tapiolan Lämpö Oy:ltä lainatun tikasauton avustuksella. Sai muuten olla siellä korkeuksissa 
yllättävän pitkän aikaa, kunnes eräänä yönä opistolaiset tekivät suurella joukolla väkirynnäkön paikalle 
ja palokoulun tikasauto mukanaan ottivat hyppylaudan jälleen omistukseensa. Menimme jonkun ajan 
kuluttua koko linnanisännistön voimalla "viralliselle vierailulle" opiston rehtorin, poliisineuvos Viljo 
Elorannan kutsumana. Virka-automme oli sillä kerralla tuo maailmankuulu paloautomme "SUIHKU-
SIWIÄ". Kun audienssi oli päättynyt, ja me astuimme poliisineuvoksen saattelemana ulos, totesimme 
SIWIÄN kadonneen. Aavistellen anastajien alkuperän sain kuiskuteltua linnanisännille toimintaohjeet, 
ja kun karjaisin "nyt", syöksyivät teekkarit herra poliisineuvoksen kimppuun ja läksimme raahaamaan 
häntä Teekkarikylää kohti. Pian juoksivat kuitenkin opiston rauhanneuvottelijat peräämme ja ehdottivat 
vaihtokauppaa. Kun emme todellakaan keksineet mitään käyttöä poliisineuvokselle Teekkarikylässä, 
suostuimme lopulta poliisien ehdotukseen ja vaihdoimme neuvoksen Suihku-Siwiään. Olivat muuten 
poliisit kantaneet paloauton portaita myöten asuntolansa toiseen kerrokseen.

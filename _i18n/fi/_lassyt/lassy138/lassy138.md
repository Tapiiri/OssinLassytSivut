
---

title: titles.lassy138
author: Ossi Törrönen
---


    
# 138. Läksiäisjuhlani Otaniemestä 1969.

Nyt on sitten lässyttelyni edennyt loppusuoralle ja pitäisi kertoa kuinka minut ulostettiin Otaniemestä syksyllä -69 
siirtyessäni oikeaoppisen ja asiallisen, mutta silti niin rutikuivan liike-elämän palvelukseen, jonka ainoana kannustimena on 
tutkia tuumaa tuota, miten tutkimalla ja tuumaamalla voi yhä enemmän tuottaa pyöreitä metalliprikkoja, joita myös 
kolikoiksi kutsutaan.

Jos saapumistani Teekkarikylään 1.5.-52 väritti teekkarinomainen elämänmeno, niin lähtöäni sieltä on 17 vuoden 
kokemusten perusteella sanottava tavattomanomaiseksi (vert. tavanomainen).

Oli varattu Dipolin yksi suuri sali, jossa kahvipöytä. TKYH:n herrat johdattivat minut sinne ja sitten alkoi lappaa 
hanhenmarssissa sisään koko TKY:n henkilökunta antaen jokainen minulle ihanan tulipunaruusun.

- sitten astui mielenliikutuksesta ja kantamansa ruusupuskan painosta kai hiukkasen horjuen asiakkaiden edustajana 
kukkatukkukauppias Vakkuri. Hänen ojentamansa puska oli tuollaista 300 - 400 ruusun luokkaa. Näihin alkuseremonioihin 
"saattoi" hieman vaikuttaa se, että samanaikaisesti purettiin Dipolista pois juuri päättyneen kukkanäyttelyn jämiä.
- Sitten minut istutettiin upeaan nahkaiseen nojatuoliin, jonka ilmoitettiin olevan henkilökunnan kiitos minulle 
poistumisestani. Kaadettiin ensimmäinen kuppi kahvia, joka jäi juomatta, koska
- ryntäsi sisään koko kylän linnanisännistö vakain tuumin ja varastamisen aikomuksella taustametelöitsijöinään joskus 
aikaisemminkin kuulemani RWBK.
Tihutyönsä apuvälineenä oli isännistöllä paarit, johon minut tarpeellista väkivaltaa käyttäen paiskattiin ja köytettiin. 
Fyysillisen kuntoni kuitenkin täysin virheellisesti arvioiden ripottelivat ryöstäjät päälleni vielä satakunta ruusua "viimeisenä 
tervehdyksenään" .
- Paarit kera minun ja ruusuin kannettiin ulkona odottavaan paloautoomme Suihku-Siwiään. Pari moottoripyörillä liikkuvaa 
poliisia ajoi edellä sireenit ulvoen, kun sen sijaan takana oli vielä kaksi, jotka tekivät samoin. Sateen varalta oli vielä 
letkassa varalla oikea ambulanssi, mutta satoi koko matkan ajan, joten suhari ei voinut tulla ulos autostaan avaamaan ovia.
- Kierrettiin koko Ota-Onnela ja saavuttiin Jämerän Silmän luokse.
- Omin voimin minun oli sitten ryömittävä silmän lävitse isännistön ilmoitettua sen olevan ainoa virkatie kylästä 
liukenemiseen.
- Silmän toisella puolen minusta tehtiin itseni paljastaja onneksi vain polviin saakka, koska jouduin painamaan sekä 
jalkojeni että käsieni jäljet pehmeään sementtivelliin. Siellä ne taitavat vieläkin olla kera signeerauksen.
- Kaiken tämän kestettyäni pääsin viimein myös siihen ambulanssiinkin, joka kuljetti minut kera arvovaltaisen seurueen 
poliisit mukaan luettuina ikimuistoiseen rantasaunaan.

Mitä kaikkea siellä sitten aamuun mennessä tapahtui, sitä en todellakaan voi kaikkea paljastaa. Primitiivisenä alkuna 
mainittakoon kuitenkin, että vasta ensimmäisen 145 -asteisen löylytuokion jälkeen juhlayleisö ja minä saimme isännistöltä 
luvan paljastaa itsemme vaatteista. Eräässä juhlinnan vaiheessa isännistö vannotti minulla valan, joka velvoittaa minut aa 
pitämään kaljua eli klania ja bee olemaan aina mukana vaihtositseissä ja kukanpäivän juhlallisuuksissa. Aa -kohdan 
noudattaminen ei toistaiseksi ole tuottanut suurempia vaikeuksia ja beetkin olen hoitanut voimieni mukaan. Beessä ovat 
muuten tukena ja turvana olleet aktiivisesti poliisimiehet Aas ja Kati1a.

Se niistä läksiäisistä. Kuivan nasevaa teekkaritouhua, vai mitä.

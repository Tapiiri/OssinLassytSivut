
---

title: titles.lassy13
author: Ossi Törrönen
---


    
# 13. Linjurimme Sulo Riento Liukas

Ensimmäinen linja-auto, joka hoiti liikennettä Hietalahden torilta Otaniemeen oli nimeltään Sulo Riento Liukas. Sen 
molemmille sivuille oli maalattu suuret, koko auton mittaiset teekkarihahmot, jotka kynsin ja hampain pitivät kiinni 
auton etuovista ja siten muka pysyivät matkassa. Ja kyllä asia käytännössäkin oli vähän samanlainen. Kun Sulo Riento 
saapui Teekkarikylän keskelle, ryntäsi siitä ulos suorastaan uskomaton määrä kotiin tulevia teekkareita ja suunnilleen 
sama määrä alkoi tunkeutua sisään päästäkseen Hietalahden torin varrella toimivaan korkeakouluun tai muuten vain 
stadiin. Valtava oli paine ja puristus, mutta ellei siihen vuoroon mahtunut niin tulihan se toinen vuoro sitten aikanaan. 
Suuren kuuluisuuden ja teekkareiden suosion saavutti eräs kuljettaja, jonka nimeksi hyvin pian tuli Fangio. Muuta nimeä 
ei hänestä käytettykään. En minäkään koskaan kuullut hänen oikeata nimeään. Lempinimi jo varmaan kertoi syyn 
Fangion suosioon. Kukaan ei ole koskaan ajanut ylitäyttä Sulo Riento Liukasta Otaniemen ja Hietalahden torin väliä niin 
nopeasti ja samalla turvallisen tuntuisesti kuin Fangio. Ensi kertaa tässä kyydissä olleet kylään vierailulle saapuneet 
teekkareiden omaiset yms. olivat kyllä lähes kuoleman kauhun vallassa, kun Fangio ampaisi tuon 8 kilometrin reitin 
todella alle aikayksikön.

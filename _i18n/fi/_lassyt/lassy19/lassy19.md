
Pysyäksemme vielä rantasaunalla, muistuu mieleeni, kuinka Tukholman THS:stä kerran tuli vuosijuhlavieraaksi 204 cm 
pitkä teekkariedustaja. Tämän kokonaispituuden lisäksi hänellä oli tavattoman pitkät raajat. Kädetkin roikkuivat kuin 
gibbonilla polvien alapuolella. Vuosijuhla päättyi sitten aikoinaan aamuyöstä perinteelliseen rantasaunajatkoon kyseinen 
viikinki mukanamme. Tilaisuuden aikana tämä hongankolistaja suomalaisiin saunarituaaleihin tottumattomana tuli siihen 
pakkomielteeseen, että suomalaiset mongolit aikovat karistaa hänet saunassa joko File á la Oscariksi tai muuksi. Näillä 
pitkillä eturaajoillaan hän sitten aina tarttui kiinni mistä milloinkin, kun yritimme rauhoittaa häntä ja saada ulos. Lukuisia 
kertoja saimme hänet jo rakennuksesta uloskin, mutta aina hän riistäytyi irti ja syöksyi takaisin saunaan. Puolen tunnin 
turhan touhuamisen jälkeen pidimme neuvoa-antavan kokouksen ja päätimme muuttaa taktiikkaa. Haimme hänen oman 
sänkynsä TKY 5:sta, pitkän narun autotallista, veimme nämä sisään saunaan, raastoimme veikon sänkyyn ja paketoimme 
sievästi siihen kiinni köydellä. Tilaisuuteen sopivan laulun myötäilemänä kannoimme hänet sitten ilman suurempia 
vaikeuksia huoneeseensa. Aamulla hän ei muistanut tapauksesta mitään mutta oli ylen kiitollinen siitä, että hänen 204-
senttinen kehonsa oli kaikin puolin kunnossa ja osat paikoillaan.
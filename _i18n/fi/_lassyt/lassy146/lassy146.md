
Aikaisemmin selostamaani Käpy-patsasta verrattoman paljon varmatoimisempi oli Dipolin teekkariaulaan asentamamme 
kolikonkeräyslaite, jonka nimi oli INTERNATIONAL MONEY-METER.

Teuvo Turunen teki kimpilevystä n.1,5 m korkean ja puoli metriä leveän elohopealampömittaria muistuttavan vehkeen 
asteviivoineen ja numeroineen. Lasiputken ja elohopean sijasta keskelle kiinnitettiin kirkas 2" paksuinen suora läpinäkyvä 
akryyliputki, jonka alapää oli visusti suljettu. Huraa. Laite oli valmis. Se kiinnitettiin lujasti seinään. Yläpäässä - avoimen 
putken kohdalla oli seuraavat kuusi vieraskielistä sanaa INTERNATIONAL MONEY-METER Put the coins here.
Tulos. 1,5 m akryyliputkea täyttyi aika-ajoittain kaiken maailman kolikoista, jotka Liisa Jutila (pääkassamme) raahasi 
KOP:n tyttöjen harmiksi pankkiin talletettavaksi jälleen jollekin TKY:n tilille.

Suosittelen samanlaista uutta laitetta, joka digitaalisesti sieppaa turistin lompakosta automaattisesti yhden tai useampia 
seteleitä, muuttaa arvon tosiajassa suomen rahaksi ja pudottaa uhrin käteen arvoa vastaavan määrän ÄPYJÄ, JULKKUJA 
tai muita teekkareiden kulttuurijulkaisuja.
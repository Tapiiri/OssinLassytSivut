


    
# 22. Jätepaperin keräys Unkarille

Eräänä loisteliaimpana todistuksena siitä, että teekkareiden tempaukset lähes poikkeuksetta tapahtuivat suuren altruismin 
vallassa, oli lumppu- ja paperikeräyksemme Unkarin kansan hyväksi 50-luvulla tapahtuneen kansannousun jälkeen. 
Kansannousu tukahdutettiin "vieraan vallan puututtua asiaan" ja sen jälkeen koko maa oli sekasorron ja puutteen 
vallassa. Kaikkialla maailmassa aloitettiin avustustoiminta Unkarin kansan hyväksi. Myös teekkarit päättivät ryhtyä 
tuumasta toimeen ja joku keksi idean jätepaperien ja lumppujen keraamiseksi Helsingissä. Keräysesikunta perustettiin, 
propagandamyllyt pantiin jauhamaan lehdistössä ja radiossa samalla, kun esikunta jakoi puhelinyhdistyksen karttojen 
avulla kaupungin sopivan suuruisiin alueisiin ja niihin sopivat määrät teekkarikerääjiä. Asukkaille ilmoitettiin 
päivämäärä, jona kerääjät saapuvat. Tuo päivä koitti märkänä ja sateisena, mutta intoa se ei laimentanut. Ilmeisesti lähes 
jokaista Helsingin ovikelloa soitettiin tuona päivänä ja tupsulakit seisoivat oven takana ottamassa vastaan paperi- ja 
lumppukääröjä. Ja valtavasti niitä todella tuli. Muistan, että lumppuja kerääntyi n. 6.000 kiloa ja paperia jotain 30--40 
tonnia. Ja sinä päivänä sitten satoi Suomessa Unkarin kansan hyväksi vettä. Vaikka kuorma-autoja oli saatu runsaasti 
käyttöön eri rak. liikkeistä ja muiltakin, joutuivat nuo valtavat paperiröykkiöt odottamaan tuntikausia vesisateessa 
edelleenkuljetuksia. Kun autot sitten tulivat ja kastuneet paperit heitettiin niihin ja vietiin vaa'alle, totesivat 
jätepaperifirman herrat yksikantaan, että he eivät koskaan ole ostaneet niin paljon vettä jätepaperin hinnalla kuin tuona 
päivänä. Mutta kun tarkoitus oli niin hyvä, niin ilomielin he. kaiken maksoivat ja teekkarit luovuttivat tyytyväisin mielin 
aika huomattavan summan rahaa Unkarin kansan hädän lievittämiseksi.


---

title: titles.lassy110
author: Ossi Törrönen
---


    
# 110. Kiinan suurlähetystön luumuviinat

Kerronpa nyt esimerkin maamme anniskelulainsäädännön merkillisyyksistä. Oli kesä ja kärpäset ja Teekkarikylässä majaili 
suuri kansainvälinen maailmankongressi. Dipolia ei vielä silloin ollut. Kiinan Kansantasavallan täkäläinen suurlähetystö oli 
varannut yhdeksi iltapäiväksi koko Servin Mökin järjestääkseen siellä vastaanoton kongressin osanottajille. Ilman 
minkäänlaista ennakkoilmoitusta tuli tuon päivän aamuna autokuormallinen hedelmiä ja kiinalaista alkoholia Servin Mökille. 
Oli tarkoitus tarjoilla niitä vieraille. Nythän on kuitenkin niin, että anniskelusopimuksen yksi ehdottomista määräyksistä on, että 
ravintolassa saa anniskella ainoastaan ALKON tuotteita, jotka ravintola on vastaanottanut tarkan kirjanpidon mukaisesti 
"virkateitse". Tämän tietäen otin heti yhteyttä kyseiseen suurlähetystöön ja ilmoitin, että luumuviinan jakelu ei käy Servin 
Mökissä. Siitäkös nousi haloo, kun kuulemma "kutsut on jo lähetetty ja niissä nimenomaan on maininta kiinalaisten tuotteiden 
maistiaisista jne, jne". Sain herra suurlähettiläältä melko yksiselitteisen "käskyn", että asia on järjestettävä tavalla tai toisella. 
Soitin Espoon piirin nimismiehelle - ei valtuuksia kiertää väkijuomalakia. Soitin Alkon paikallisosaston johtajalle - poikkeuksia 
ei voida tehdä. Soitin Alkon anniskeluosaston päällikölle - ei voinut tehdä mitään. Viimeisenä oljenkortena saatiin yhteys 
Alkon silloiseen pääjohtajaan K. A. Fagerholmiin, joka keksi menettelytavan. Hän antoi virka-asemansa perusteella suullisesti 
luvan (jälkikäteen lähetettävää kirjallista anomusta vastaan) tarjoilla nuo luumuviinat, ei kuitenkaan ravintola Servin Mökissä 
vaan erään asuntolan aulassa, joka siis ei ollut ravintola lainkaan vaan Kiinan suurlähettilään tilapäiseen edustuskäyttöön 
luovutettu asuinrakennuksen osa. Alue nautti siten kyseisen tilaisuuden ajan diplomaattista erivapautta. Mutta - koska Servin 
Mökin tarjoilijoita tarvittiin hoitamaan kyseistä tarjoilua, oli minun "vapautettava" heidät täksi ajaksi Mökin palveluksesta ja he 
menivät siten "vapaaehtoisesti ja omalla ajallaan" auttamaan herra suurlähettilästä. Jotta kyseiset tarjoilijat saisivat 
oikeamielisen palkan tästä extrailustaan, velvoitti ALKO minut henkilökohtaisesti ehdottoman tarkasti toteamaan tarjotun 
luumuviinan määrä sekä lähettämään seuraavana päivänä nämä tiedot sekä viinanäyte ALKOON.

Parin viikon kuluttua tuli Alkosta kirjallinen ilmoitus, jossa todettiin että laboratoriotutkimusten perusteella kyseisen 
luumuviinan on todettu vastaavan lähinnä sitä ja sitä Alkon omaa tuotetta, joten tarjoilijoille tuleva tarjoilupalkkio on markka 
X. Se oli vahan toistasataa markkaa. Tämän summan oikeutti ALKO ravintola Servin Mökin laskuttamaan Kiinan 
Kansantasavallan suurlähetystöltä ja maksamaan sen edelleen tarjoilupalkkiona mukana olleille tarjoilijoille. Ilmeisesti kaikki 
muut asianosaiset olivat lopputulokseen tyytyväisiä paitsi Servin Maija. Maijanhan piti vielä maksaa kyseisiä tarjoilupalkkioita 
vastaavat työnantajan sosiaalikuluosuudet - omasta pussistaan.


Eräs onnelliseen loppuun saatettu talkootouhu oli myös Teekkarikylän keskusradion käyttöön 
saattaminen. Rahan ja ajan puutteessa oli tämä systeemi jäänyt kokonaan kesken. ,Ainoastaan 
putkitus oli tehty ja niihin vedetty lyijypintaiset johdot. Seinärasioiden kannetkin puuttuivat. 
Johdonpäät vain törröttivät noin 500 eri pisteessä. Kylä käsitti silloin 422 asuinhuonetta ja 90 
soluhallia. Se taisi olla vuonna 1957 eli viitisen vuotta kylän vihkimisen jälkeen kun asukkaiden 
keskuudessa heräsi innostus verkoston kunnostamiseksi. Eipä todellakaan ollut asiantuntijoista 
puutetta, kun kaikki kylän "sähkömiehet" touhusivat mukana tehden piirustuksia ja muita 
suunnitelmiaan muiden raataessa heidän ohjeittensa mukaan. Kellarista "löytyi" sentään aikoinaan 
rakentamisen yhteydessä hankitut vahvistinlaitteet, jotka kytkettiin verkostoon ja niin sitten 
pikkuhiljaa solu solulta, sarvi sarvelta ja linna linnalta päästiin kuuntelemaan Teekkarikylän 
ikioman OTAMÖLYN ohjelmaa. Kanavia saatiin auki neljä. Kahteen syötettiin nauha- ja 
levymusiikkia, yhdestä yleisradiota ja yksi oli varattu tiedoituspalvelulle. Myös hankittiin tukussa 
kaiuttimia, jotka myytiin hankintahintaan halukkaille. Tämän Teekkarikylän keskusradion "syytä" 
on myös tämä kirjoitussarjani. Aloin kyläläisten pyynnöstä sanella näitä muisteloitani nauhalle, 
josta ne sitten syötettiin asukkaiden kuultaviksi Otamölyn kautta. Vasta myöhemmin ryhdyin 
purkamaan itse nauhojani paperille. Varsin tärkeä oli keskusradio silloin, kun kuulutettiin 
Otakansaa talkoisiin, Servin Mökin juhliin, kipusiskokisoihin tai vaikkapa Vappuaaton 
perintelliseen kaljaviestiin. Kun vielä linnojen katoille kytkettiin suuret eksponentiaalikaijuttimet 
niin olipa todella mölyä sekä sisällä että pihalla.



    
# 56. Dipolin puunkaatotalkoot

Metsänkaatotalkoot Dipolin paikalla olivat ihme. Ihme siksi, että yhtään ihmistä ei sen touhun aikana 
a) kuollut b) silpoutunut c) saanut shokkia d) menettänyt sormiaan tai e) tullut puulla päähän lyödyksi. 
Ne sadat, jotka olivat paikalla, muistavat varmaan H-hetken, jolloin viisi teekkaria ärisevät 
moottorisahat käsissään syöksyivät tuohon viidakkoon. Muutaman hetken jälkeen alkoi puita kaatua 
kaikkiin mahdollisiin ilmansuuntiin, miehiä juoksenteli kaikkiin mahdollisiin ilmansuuntiin, 
kaatuneisiin puihin tartuttiin usean kymmenen käsiparin voimalla ja niitä lähdettiin raahaamaan pois. 
Uusia puita kaatui koko ajan sekaan, melske ja pauhu oli korvia huumaava. Kaksi tuntia kesti tätä 
mekkalaa ja sinä aikana ajettiin Dipolin tontti kaljuksi. Puut karsittiin ja pätkittiin sekä koottiin sieviin 
pinoihin. Oksat puolestaan koottiin kahdeksi valtavaksi kasaksi keskialueelle. Ja sitten koko porukka 
sekä teekkarit että useita kymmeniä poliisiopiston oppilaita Servin Mökkiin talkookeitolle ja 
talkoosahdille. Suomalainen talkoohenki oli jälleen kerran osoittanut voimansa. Rakentaminen Dipolin 
mäellä saattoi alkaa.

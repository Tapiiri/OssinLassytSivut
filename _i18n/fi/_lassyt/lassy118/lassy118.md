


    
# 118. Käsiraudoissa poliisien saunasitsiin. Nappi paltostani

Nyt olivat sitten poliisienkin pinnat sen verran kiristyneet, että he ryhtyivät vastaiskuun. Erittäin ystävällisellä kirjelmällä he 
kutsuivat meidät vieraakseen ja pyysivät kaikkia linnanisäntiä olemaan tietyllä hetkellä valmiina Teekkarikylän raitilla, josta 
he meidät noutaisivat. Niin teimme ja seisoimme kaikki tuona H-hetkenä juhla-asuisina odottamassa. Saapuikin suuri musta 
poliisien linja-auto näennäisesti tyhjänä jäyhännäköisen poliisin ohjaamana. Hän ajoi TKY 5:n kääntöpaikalle ja tuli sitten 
luoksemme. Molemmat ovet aukenivat ja - silloin syöksyi kimppuumme auton lattialla piileskelleet kymmenkunta 
virkapukuista poliisia. Käsiraudat ja pakkopaidat aseinaan ryntäsi tuo verenhimoinen lauma pahaa-aavistamattomien 
teekkariraukkojen niskaan, heidät suistettiin maahan ja "paketoitiin" taistelukyvyttömiksi sekä runnottiin kovakouraisesti 
linjuriin. Kiitos aerodynaamisen kallonmuotoni onnistuin minä syöksymään pakoon, mutta Servin Mökin oven kohdalla 
tarzanhypyn tehnyt poliisi kietoutui jalkoihini ja alkoi kiivas vapaapainiottelu, jossa minä pääsin sentään hopealle. Siinä 
rytäkässä irtosi muuten popliinistani yksi musta nappi, josta lisää myöhemmin. Alistettuina ja kahlehdittuina kuljetettiin meitä 
sitten läpi Helsingin ja parikymmentä kilometriä vanhaa Porvoontietä, kunnes käännyttiin sivutietä oikealle ja lopuksi tultiin 
varsin yksinäiselle meren rannalle, jossa oli muistaakseni Suopon henkilökunnan saunamaja. Kahleet ja pakkopaidat pois ja 
niin alkoi tosi railakas sauna- ja makkarailta. Pitkin iltaa herätti lievää huomiota se, että poliisiopiston oppilaskunnan 
rahastonhoitaja oli ainoa, joka ei täysin rinnoin (oli muuten mieshenkilö) osallistunut ilonpitoon. Häntä tuntui vaivaavan joku 
asia. No, yleisessä mekkalassa moinen pessimisti piankin unohtui, kunnes - joskus pikkutunneilla yksi poliisi syöksyi sisälle ja 
karjaisi vertahyytävällä äänellä: "Jumalauta tulkaa auttamaan - Kalle on hirttäytynyt". (Kalle oli sen rahastonhoitajan nimi). 
Syöksyimme ulos ja metsään ja siellä roikkui onneton Kalle mahtavan männyn alaoksaan hamppuköydellä kaulastaan 
ripustautuneena. Öinen tuuli vain hiljaa heilutteli varojen hoidossa täysin epäonnistunutta rahastonhoitajaa. Köysi katkaistiin 
ja "vainaja" kannettiin alakuloisessa saattueessa saunan löylyihin. Kun normaalit elvytystoimet eivät enää tuntuneet auttavan, 
muisti suureksi onneksi eräs linnanisäntä, että Teekkarien laulukirjasta on usein löytynyt lohdutuksen sanomaa ja apua. Nopea 
selailu ja heureka - siinähän se luki ja aivan selväkielisesti:

"Saatuaan spriitä, virkistyi hän siitä,
kohottaen lasiaan, sanoi veljet asiaan"

Tämä välikohtaus vaikutti meihin vieraisiin kuitenkin niin hermostuttavasti, että loppuyön finaalivaiheissa kävi mm. joskus 
niin, että tarttuessamme oven ripaan koko ovi seurasi mukana. Kun me vieraat sitten olimme poistuneet em. linjurilla takaisin 
Otaniemeen, kului isänniltä kuulemma loppuyö siihen, että he etsiskelivät poisjuosseita oviaan pitkin metsiä.

Seuraavana aamuna herasi perheeni lujaan ovikellon soittoon. Horjuin avaamaan ja - ovella seisoi kaksi opiston kookkainta 
poliisia virkapukuisina. He ojensivat minulle halkaisijaltaan 165 mm kokoisen mustan, sorvatun puunapin - sen eilen illalla 
kadonneen tilalle, kuten he ilmoittivat. Missä h-tissa he olivat pystyneet sen yön aikana sorvauttamaan tuon jättinapin? Sitä he 
eivät kylläkään kertoneet. Kiire siinä joka tapauksessa oli ollut, kun se musta maalikin vielä tarttui käteen 
vastaanottoseremonioiden aikana. Tätä nappia en kuitenkaan neulonut popliiniini. Sen olen naulannut asuntoni seinään ja siinä 
se pysyy. Pysyy yhtä varmasti kuin siinä seinällä roikkuvat muutkin poliiseilta ja teekkareilta saamani arvolahjat.


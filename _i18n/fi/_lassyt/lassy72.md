
---

title: titles.lassy72
author: Ossi Törrönen
---


    
# 72. Teekkarit alkavat osallistua kunnalliselämään

Kunnalliselämään Teekkarikyläläiset sotkeutuivat joskus 50-luvun puolivälissä oikeastaan kokonaan 
olosuhteiden pakosta. Silloin eivät ylioppilaat vielä lainkaan politikoineet, vaan varsinkin teekkarit ja 
nimenomaan kyläläiset elelivät Ota-onnelassaan rajun nurkkapatriotismin vallassa. Oltiin ylpeitä 
Teekkarikylästä, tuosta ylioppilaiden omatoimisesta asuntotuotannosta, jota lukemattomat ihmiset ja 
retkueet kävivät kilvan ihmettelemässä ja ihailemassa. Silloin myös lähti Espoon maalaiskunnan 
henkikirjoittajalta ulos käsky, että ne kyläläiset, joilla ei ole muuta vakinaiseksi kotipaikaksi todettavaa 
osoitetta, on kaikki henkikirjoitettava Espoon maalaiskunnan Hagalundin kylään. No, mikäs siinä. 
Kaavakkeet täytettiin ja Espoon väkiluku lisääntyi lähes kolmella sadalla äänioikeutetulla asukkaalla. 
Tämä äänimäärä oli silloin niin suuri, että se riitti taatusti yhden valtuutetun valituksi tulemiseen. 
Alettiin etsiä sopivaa "uhria" ja se löytyikin TKY:n silloisesta puheenjohtajasta, dipl.ins. Kalevi 
(Korkki) Korhosesta, joka suostui taistelemaan Otaniemen etujen puolesta yhden vaalikauden. Loppu 
olikin sitten helppoa helpompaa. Panin kylän jokaisen sarven ilmoitustaululle maininnan asiasta, 
kerjäsimme Espoon Autolta ilmaiset äänestyskuljetukset ja Korkki valittiin valtuustoon suurella 
äänimäärällä. Seuraavalle vaalikaudelle lupautui TKY:ssa kylän valmistumisen aikoina kovasti 
touhunnut dipl.ins. Martti Mutru ja sitä seuraavalle dipl.ins. Olavi Kanerva. Kaikki he asuivat 
Retuperällä. Seuraavalla kerralla pelasimme jo hasardia asettamalla kaksi ehdokasta, em. Olavi 
Kanervan ja dipl.ins. Antero Salmenkiven. Vielä nämä kaksikin menivät lävitse, tosin kumpikin 
hiuksen hienosti. Siihen päättyikin sitten Teekkarikylän omien "kunnallispamppujen" sarja - 
varsinainen politiikka tunkeutui kylään, ja jokainen lienee sen jälkeen äänestellyt omien poliittisten 
intohimojensa mukaan. Nuo edellä mainitut omat miehemme taisivat jäädä Espoon valtuustohistoriaan 
ainoiksi, jotka jo ennen vaaleja olivat "tulleet valituiksi". Otaniemessä puhallettiin silloin yhteen 
hiileen.


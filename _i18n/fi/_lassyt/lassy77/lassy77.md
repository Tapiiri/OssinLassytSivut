
Kun Hamburgissa aikoinaan järjestettiin ensimmäiset suomalaisten teknillisten tuotteiden messut, oli 
järjestäjä pestannut Retuperän esiintymään avajaisissa. Seuraavan päivän saksalaisissa päivälehdissä oli 
ylistäviä lausuntoja tuotteittemme korkeasta tasosta ja näyttelyn saamasta menestyksestä. Yhtä asiaa 
näissä artikkeleissa kuitenkin suuresti ihmeteltiin. - Kuinka Suomi lähettää näin arvokkaaseen 
tilaisuuteen esiintymään orkesterin, joka ei lainkaan osannut soittaa. Retuperän taide meni kokonaan yli 
saksmannien horisontin. Kun Retuperä vietti Dipolissa noin 35-vuotisjuhlaansa ilmoitti kuuluttaja 
konsertin päätyttyä, että juhlan kunniaksi on RWBK:n johto päättänyt tarjota kaikille läsnäolijoille 
komeat paukut. Kun yleisö ilahtuneena alkoi liikkua kohti baaritiskejä, kuului talon ulkopuolelta kaksi 
kovaa pamausta.
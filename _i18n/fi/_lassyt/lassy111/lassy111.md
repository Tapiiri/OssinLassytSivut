


    
# 111. Polin emäntä käryää oluesta

Vielä toinen todistus ALKON ehdottomuudesta. Se oli joskus 50-luvun lopulla, kun TKY:n hallituksessa istuneet teekkarit 
saivat puhuttua ravintola Polin emännän ympäri ja lainattua häneltä kymmenkunta pulloa olutta "vannottuaan palauttavansa ne 
heti seuraavana aamuna Albertinkadun myymälän avauduttua". Ja niin he todella tekivätkin. Heti kello 10 palautettiin 
emännälle yhtä monta ja samanmerkkistä olutpulloa. Kaiken olisi näin ollen pitänyt olla OK. Mutta kun ALKOn tarkastaja 
muutamia päiviä myöhemmin suoritti Polin ravintolan viinavaraston rutiinitarkastuksen, niin käry kävi. Siihen aikaan oli 
ravintoloissa myydyissä olutpulloissa ja myymälöistä ostetuissa erilainen korkki. Mitkään selitykset eivät auttaneet. 
Pullomäärät olivat oikeat. Niiden pullojen sisällä ollut olut samaa - mutta korkit erilaiset. Lieventävien asianhaarojen vallitessa 
ja todettuaan emännän joutuneen esimiestaholta tulleen painostuksen kohteeksi ei emäntää rankaistu, mutta Polilla myytiin vain 
maitoa yhden kuukauden ajan.

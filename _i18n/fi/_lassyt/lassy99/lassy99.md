Osoituksena muiden maiden teekkareiden jäynämielisyydestä kerron pari tietooni tullutta
tapausta. Eräässä englantilaisessa teknillisessä korkeakoulussa oli traditio, että fuxien ensimmäisen
lukukauden lähetessä loppuaan keskittivät vanhempien vuosikurssien teekkarit todellisen
jäynäiskun ennakolta tarkalleen ilmoitettuun ajankohtaan. Tänä aikana saivat fuxiraukat todella olla 
varuillaan sekä koululla että asuntoloissa. Tulipa eräs fuxi illansuussa kotiin
asuntolaan ja havaitsi huoneensa oven olevan vain vähän raollaan. Tarkkana poikana hän
piankin havaitsi, että hänelle oli viritetty tuo ikivanha ansa -ämpärillinen vettä oli asetettu
raollaan olevan oven yläreunan päälle. Äärimmäisen varovaisesti työnsi sankarimme ovea
milli milliltä auki ja sain kuin saikin syntymään niin suuren raon, että liukerteli sisään ja otti
vesiämpärin alas sen kaatumatta. Vahingoniloisesti hymyillen hän meni huoneensa
pesulavuaarin luo ja kaatoi ämpärin sisällyksen sinne -saaden koko vesimäärän housuilleen
täsmälleen sepalluksen kohdalle. Jäynä oli nimittäin se, että lavuaarista oli poistettu sen alla
oleva hajulukko ja tilalle asennettu L-kappale, joka osoitti suoraan lavuaarin edessä seisovan
uhrin housujen strategiseen pisteeseen.

---
title: Ossin Lässyt
author: Ossi Törrönen
---

    
# 55. Rantasaunan hälytyslaitteet ja teekkari Veisterän polttis

Hälytyslaitteita täytyi minun konstruoida aikanaan myös rantasaunalle. Ei kuitenkaan varkaitten vaan 
tulipalon takia. Kerran oli nimittäin tuo jossakin määrin yli iso kiuas niin kuuma, että varsinainen 
löylyhuone syttyi tuleen. Kiitos rakennuksen väliulkokattojen paksuuden ei tuli päässyt täyteen roihuun 
vaan nopeasti paikalle kiitänyt Espoon palokunta sai palon nopeasti sammumaan. Välttyäksemme 
löylyhuoneen yli kuumenemisesta tulevaisuudessa asensimme sinne termostaatin, joka 145 C° asteessa 
pani eteisen kattoon sijoitetun suuren sähkökellon moikamaan. Täten olohuoneessa seurustelleet 
kävivät sulkemassa kiukaan Iöylyluukun. Tämäkin systeemi kyllä teki tehtävänsä, mutta aiheutti 
samalla uuden kilpailulajin syntymisen. Ennen ei lauteilta lähdetty, ennenkuin kello soi. Ja kun se soi, 
niin lauteilla oli varmasti tuo sietämätön 145 asteen kuumuus. Ja usein se tosiaan soikin, kertoo 
kaikkien tuntema monivuotinen saunaemäntämme, rouva Määttänen: Me suomalaisethan olemme 
urheilukansaa. Me kilpailemme millä vaan. Vaikkapa saunanlöylyllä.

Teekkari Veisterä aikoi aikoinaan ahkerasti avioliittoon. Tästä masentuneina tilasivat hänen 
poikaystävänsä rouva Määttäseltä rantasaunan löylyttääkseen vielä viimeisen kerran tätä luopiota. Oli 
talvi ja luntakin maassa. Rouva Määttäsen lämmittäessä illan hämrärtyessä saunaa ajoi paikalle suuri 
rekka-auto ja miehet vaativat Määttäskää kuittaamaan lähetyksen. Kuittauksen saatuaan tipauttivat 
miehet autosta hangelle valtavan puulaatikon, jonka ulkopuoli oli täynnä vieraskielistä tekstiä ja outoja 
sifroja. Määttäskän siinä hölmistellessä saapui paikalle pari autollista kavereita "mitä iloisimmalla 
tuulella". Sorkkaraudoin ja kirvein he repivät laatikon hajalle ja nostivat riemuhuutojen kaikuessa 
laatikosta esille - avioliittoon ahkerasti aikovan teekkari Veisterän. Tämä vaatimaton Bolterabend oli 
TKY 5:n kohdalta alkanut siten, että hänet oli jossakin Helsingissä naulattu kyseiseen laatikkoon 
mukanaan neljä pulloa nestemäisiä aineita. Laatikko oli kuljetettu rautatieasemalle, sieltä rahtitavarana 
Pasilaan, josta rekka-auto sen sitten toi kiertoteitse Otaniemeen. Matkan päätyttyä oli tyhjien ja täysien 
eväspullojen määrä yhtäsuuri.

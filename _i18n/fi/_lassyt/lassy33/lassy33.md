
Olympiakisojen jälkeen asustivatkin sitten lähes kaikki ulkolaiset urheilujoukkueet Helsingissä kesäisin 
vieraillessaan Otaniemessä. Niinpä muistuu mieleeni eräs tapaus kylän rantasaunalta. Oli elokuun 
loppu ja USA:n jalkapallojoukkue oli matkallaan Neuvostoliittoon asuen vuorokauden 
Teekkarikylässä. Palloliiton silloinen valmentaja Aatos Lehtonen oli tilannut joukkueelle rantasaunan 
illaksi ja pyysi minut mukaan "saunottajaksi". Tämä syyskesän ilta sattui olemaan erittäin kolea ja 
sateinen. Kun me sitten istuimme koko porukka lauteilla yli 100 asteen jenkkeja jo sinänsä pelottavassa 
kuumuudessa, sanoin sitten "sujuvalla ameriikan kielelläni", että "ikivanhan suomalaisen saunatradition 
mukaisesti lähdemme nyt kaikki uimaan". Lähdimme Lehtosen kanssa juosten laiturille ja saimme 
tässä ensimmäisessä erässä vain pari jenkkiä peräämme mereen. Takaisin saunaan ja siellä nama kaksi 
urhoollista sitten suu vaahdossa selostivat muille kuinka piristävää ja miellyttävää tuo uiminen oli. 
Nämä palopuheet vaikuttivat ja seuraavien löylyjen jälkeen juoksikin sitten koko USA:n joukkue 
peräkanaa laiturille veteen kukin omalla tyylillään. Pika pikaa sieltä toinen toisensa jalkeen sitten nousi 
takaisin laiturille lukuunottamatta yhtä, jolla ei näyttänyt olevan lainkaan kiire. Sieltä sameasta, 
kylmästä Laajalahden vedestä hän aika-ajoittain tuli näkyviin, oikea käsi pystyssä kuin muinoin eräällä 
Saksan johtajalla, suusta kuului sana "Help" ja hän vajosi takaisin veden alle. Aluksi luulivat kaikki, 
että kyseessä oli vain jonkunlainen pilaesitys, mutta kun siitä ei alkanut tulla loppua hyppäsi pari kolme 
hänen kaveriaan veteen ja raahasi "Helphuutajan" laiturille. Ja nyt vasta selvisi koko story. Hänen oikea 
kätensä oli edelleenkin pystyssä ja kaveri ähisi tuskissaan. Kannoimme hänet kiireesti saunaan, jossa 
joukkueen lääkäri runnoi käden lattialla takaisin paikoilleen. Pojalta oli joskus potkaistu lapaluu 
jotenkin vinoon asentoon. Ja kun hän nyt kylmään veteen jouduttuaan teki liian äkäisen uintiliikkeen 
meni käsi todella sijoiltaan ja jäi pystyy. Oli kuulemma jäänyt joskus ennenkin. No niin. Lääkäri 
hierontaa, suomalaisen saunan ihmeitä tekevää löylyä ja niin oli poika pian entisessä kunnossaan tosin 
yhtä suomalaista saunarituaalia rikkaampana.
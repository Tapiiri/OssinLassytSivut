
Poliisiopiston ja Teekkarikylän välisissä yhteenotoissa ja vierailuissa oli usein tapana antaa vastapuolen edustajille mitä 
erilaisimpia lahjaesineitä. Kotiarkistossani ovat edelleenkin kunniapaikalla mm. seuraavat poliisien minulle antamat todelliset 
arvoesineet. 

 Poliisien kieltolakiaikana siviilipuvuissa käyttämä suuri metallinen virkamerkki No U-225. Merkki oli kiinnitettynä 
pirtupoliisien siviilipuvun sisäpuolella vuoriin, ja kun nämä kytät sitten pimeässä pysäyttelivät salakuljettajia, niin oli kuulemma 
välttämätöntä valaista ko. vuorissa olevaa merkkiä taskulampulla, jotta trokarit totesivat siinä olevan "tosikytän", eikä esim. 
kilpailevan salakuljetusorganisaation edustajan.
- Valtakunnallinen yleisavain. Hieno niklattu sorkkarauta, joita poliisin PR-toimisto oli aikoinaan valmistuttanut.
- Tarkka pienoismalli Poliisiopiston edessä seisovasta kivipatsaasta. Tässä kurssilaisten v. 1963 pystyttämässä suuressa 
luonnonkivessä on molemmista päistään kiveen kiinnitetty paksu ketju ja laatassa teksti: "Ketju on niin vahva kuin sen heikoin 
rengas: Nerokas mietelause, joka pätee varmasti muissakin kuin poliisien muodostamassa organisaatioissa.
- Täydellinen pontikkatehdas mittakaavassa 1:10. Tähän lahjoitukseen liittyi pieni pullollinen valmista rankkia. Sattui niin, että 
Spede Pasasella oli Dipolissa seuraavalla viikolla SPEDE-SHOWN televisiointi, jossa teekkarit esiintyivät. Veimme kyseisen 
pontikkatehtaan mukanamme ja yksi teekkari makasi sitten koko Shown ajan lattialla keitellen ja maistellen pontikkaa. Lienee 
ainoa kerta, kun TV-ohjelmassa on julkisesti harrastettu salapolttoa.
- Vielä täyttäessäni 60 vuotta 1975 muistivat poliisiopistolaiset minua lahjoittamalla puolimetrisen minua kuvaavan puupatsaan, 
jonka taiteilija oli muotoillut "elävän mallin puuttuessa" eri valokuvien perusteella. Lahjoitustilaisuudessa esittivät poliisit vielä
kantaesityksenä Katilan Kaukon runoileman minua herjaavan viisun.
- Kerran sain poliiseilta alkoholimäärää testaavan puhalluslaitteen, sellaisen, jossa tietyt lasiputkessa olevat kemikaliot muuttavat 
väriään hengitysilman alkoholipitoisuuden suhteessa. Laite kului kuitenkin varsin pian "loppuun" kylän teekkareiden todistaessa 
minulle innokkaasti tämän laitteen avulla raitista mielenlaatuaan.

Edellä kertomani jäynätouhun lisäksi oli poliisiopiston ja Teekkarikylän välillä varsin paljon myös asiallistakin yhteistyötä. 
Suoritettiin vierailuja puolin ja toisin. Teekkariampujat harjoittelivat opiston sisäradalla. Poliisit pitivät lauluiltojaan eli 
rönkäisyjään Dipolin Kaljakellarissa ja myös monella urheilun alalla otettiin yhteen. Missä määrin poliisien ja teekkareiden 
välinen yhteistyö nykyisin pelaa, sitä en tiedä. Toivon kuitenkin hartaasti, että yhteyssiltoja ei kokonaan polteta. Sillä kaiken 
leikkimielisyyden ja höpöhöpön "sivutuotteena" on kahden aivan erilaisiin elämäntehtäviin valmistuvan opiskelijajoukon
tutustuminen toisiinsa. On varmaa, että tällainen vuorovaikutus on samalla myös yhtenä seerumina sellaiseenkin "tautiin", johon 
ainakin teknikoiden väitetään helposti sairastuvan - fakki-idiotismiin. Ja onhan niin, että järjestyksestä vastaavat tarvitsevat 
avukseen teknologiaa ja teknokraatit järjestystä ympyröihinsä.
	I
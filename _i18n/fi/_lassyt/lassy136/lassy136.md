


    
# 136. Juhlat Servissä ilman lupaa - Minä kihlakunnan oikeuteen

Kun Teekkarikylä 13.5.-55 täytti kunnianarvoisat viisi vuotta, pidettiin Servin Mökissä asiaankuuluva juhla, jossa liikutuksen 
tuntein muisteltiin niitä urheita teekkaripolvia, jotka 40-luvun loppupuolella ryhtyivät tositoimiin opiskelijoiden 
asuntokurjuuden lievittämiseksi hyvässä Helsingissämme. Todettakoon, että kyseinen viisivuotisjuhla alkoi vasta Servin 
virallisen aukioloajan päätyttyä klo 21.00 ja viinalla ei todellakaan ollut mitään osuutta asiassa. Anniskeluoikeuksiakaan ei 
vielä silloin ollut. Mökki oli ääriään myöten täynnä teekkareita ja heidän eukkojaan tai muita ystävättäriä. PK, PO ja RWBK 
hoitivat ryhmätyönä taiteellisen osan, ja illan himmetessä viihdevääntelyn kierrosluku osoitti jatkuvaa nousua. Silloin aukeni 
äkisti Servin Mökin pääovi ja kaksi virkapukuista "sheriffiä" Smith & Wessonit vyöllä työntyi sisään. Itse satuin tuolloin 
seisomaan eteisessä. "KUKA ON TÄMÄN VÄENKOKOUKSEN JÄRJESTÄJÄ" kuului virkavallan lakoninen repliikki. 
Luullen aluksi asiaa vain hupaisaksi, pyysin herroja konstaapeleita pistämään lakki, vyöt ja pyssy vaatenaulaan ja käymään 
mukaan iloihin. Mutta - silloinpa selvisikin, että he olivat Espoon piirin nimismiehen lähettämässä virkatehtävässä sulkemassa 
tilaisuutta, johon ei oltu anottu ao. juhlalupaa. Olin siihen hetkeen saakka hyvässä uskossa luullut, että huoneiston omistaja voi 
tulla omaan taloonsa milloin haluaa ilman sen kummempia seremonioita. Servin Mökin omisti TKY ja sen jäsenet olivat siellä 
sisällä. Vallesmanni tulkitsi kuitenkin lakia siten, että koska ravintola on ns. "julkinen huvihuoneisto" eivät omistajatkaan voi 
kokoontua sinne yli 20 henkilöä käsittävänä joukkona. 21 henkilöä oli hänen tulkintansa mukaan "väenkokous". "Turhan 
ammuskelun ja kiinteistön turmeltumisen ehkäisemiseksi" lopetimme juhlan käskyn mukaan, 6 kaveria tarttui pianoon ja se 
kannettiin TKY 3:n ala-aulaan, johon puolestaan ei poliiseilla ollut asiaa, koska - kuten heille ponnekkaasti ilmoitin - se oli 
teekkareiden asunto, johon luvaton tunkeutuminen aiheuttaisi syytteen kotirauhan rikkomisesta vaikkapa virkapukuisille 
poliiseille, ellei heillä ollut virallista ja kirjallista kotietsintämääräystä. No eihän heillä sellaista ollut, joten he poistuivat 
suuntaan Espoon nimismiehen konttori, Kauniainen ja me jatkoimme keskeytynyttä perhejuhlaamme.

Muutaman ajan kuluttua tuli minulle, joka ilmoittauduin em. poliiseille juhlan (eli väenkokouksen) järjestäjäksi, haaste 
Espoon kihlakunnan oikeuteen. Ensikertalaisena rikollisena oli tuomio laiminlyödyn juhlaluvan leimaveron määrä valtiolle 
kolmenkertaisena tai 10 vrk vankeutta. Ottaen huomioon lieventävät asianhaarat sekä suuren perheeni toimeentulovaikeudet 
mahdollisen vankeuteni aikana, TKY:n hallitus päätti maksaa sakon ylioppilaskunnan varoista. Sakon määrä oli 93 markkaa.



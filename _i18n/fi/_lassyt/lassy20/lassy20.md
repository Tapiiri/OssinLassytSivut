
Kun Teekkarikylää rakennettiin, saapui vieraaksi teekkariryhmä Toronton yliopistosta Kanadasta. 
Matkanjohtajana oli heillä professori Nicolas Ingnatjeff - nimestään huolimatta pesunkestävä 
kanadalainen. He olivat täällä jonkun aikaa avustaen mm. rantasaunan rakennustöissä. Tästä sai sitten 
alkunsa Helsingin ja Toronton teekkareiden välinen ystävyys. Kun mainittu proff. Ingnatjeff sitten 
kotimaassaan äkisti kuoli, kaiverrettiin heidän käyntinsä muistoksi kaksikielinen kuparilaatta 
kertomaan tästä vierailusta. Laatta kiinnitettiin rantasaunan ulkoseinään ja Helsingin Olympiakisojen 
aikana tämä taulu paljastettiin ei enempää eikä vähempää kuin Edinburghin ja Kentin herttuoiden, 
Gantheburyn arkkipiispan ja lukuisten muiden arvohenkilöiden läsnä ollessa. Linnanisäntä Olli 
Mykkänen oli ainoa joka sai onnen puristaa noita kuninkaallisia käsiä ja niinpä hän sitten kulki koko 
sen päivän käsi liinan avulla rinnalle tuettuna. Markan kohtuullista korvausta vastaan saivat halukkaat 
sitten haistella tuosta kädestä lähtevää kuninkaallista tuoksua.
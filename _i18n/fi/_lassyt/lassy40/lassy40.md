
Kylän alkuvuosina koetin pitää suurta meteliä siitä, että asukkaat mielikuvitustaan käyttäen voisivat 
halvoin kikoin ja raaka-ainein somistaa solujaan ja huoneitaan, jotka TKY oli varustanut vain 
välttämättömin standardikaluin. Kun sitten erään kerran taas suoritin jotain rutiinitarkastusta ja avasin 
erään asuinhuoneen oven niin todella jäykistyin hämmästyksestä kynnykselle. Huoneen poikki kulki 
puolitoista metriä korkea punatiilinen, muurattu väliseinä. Asukas oli itse paikalla ja vedettyäni pitkään 
henkeä karjaisin jotain siihen tapaan kuin, että: "Mitä hel... oikein olet ajatellut ja kenen luvalla olet 
turmellut TKY:n kiinteistöä, moisella idioottimaisella muuraustyöllä?". Vastasi teekkari karjuntaani 
sanomalla, että "on tämä nyt vähän merkillistä. Ensin sinä suu vaahdossa toitotat, että asukkaiden 
pitäisi käyttää mielikuvitustaan ja kun sitten yrittää käyttää, niin tulet tänne karjumaan." Tämän 
sanottuaan asukas nosti yhtä tiiltä ylimmästä kerroksesta. Kun totesin mistä oli kysymys, niin häpeän 
puna lehahti poskilleni ja anteeksi pyydellen poistuin huoneesta. Tämä teekkari oli todella kuullut 
sanani ja käyttänyt mielikuvitustaan loisteliaasti. Hän oli leikannut 10 mm:n insuliittilevystä suikaleita, 
jotka oli sitten asettanut tiilen väliin. Tiilet oli sitten vain ladottu päällekkäin eikä suinkaan muurattu. 
Toisella puolella oli kirjahylly.

Yhtä loistava oli myös sen teekkarin mielikuvitus, joka TKY IV:ssä asuen oli jollakin tuntemattomalla 
menetelmällä leikannut tavallisen Koskenkorvapullon vinosti poikki. Nämä puolikkaat oli hän sitten 
liimannut solunsa rautalankalasisen väliseinän kummallekin puolelle. Vaikutelma oli todella aito. Oli 
kuin pullo olisi valtavalla voimalla huitaistu vaan väliseinään ja jäänyt siihen. Todistuksena idean 
aitoudesta oli sitten mm. se, että jonkun uskonnollisen kongressin kesäinen osanottaja lähetti minulle 
kirjeen, jossa hän ihmetteli minkälaista elämää siellä Teekkarikylässä oikein vietetään "kun 
viinapullotkin lyödään lasiseinista läpi ja jätetään voiton merkkeinä paikoilleen. Ja kyllä jokainen 
ymmärtää, mitä se kylän keskellä oleva suuren kiven reikä oikein tarkoittaa" puhkui minulle tuo 
kongressivieras kirjeessään.
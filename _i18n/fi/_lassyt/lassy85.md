
---

title: titles.lassy85
author: Ossi Törrönen
---


    
# 85. Kaksi rauhankongressia samaan aikaan

Oli kaksi yli tuhannen hengen kongressia niin tiukasti peräkkäin, että ensimmäisen maallista 
maailmanrauhaa ajavan päätyttyä piti toisen syvästi uskonnollisen tulla tilalle heti seuraavana päivänä. 
Pari päivää ennen ensimmäisen kanssa sovittua päättymispäivää, tulivat sen edustajat luokseni 
pyynnöllä saada jatkaa tilaisuuttaan vielä yhdellä päivällä. Sanoin sen mahdottomaksi, koska uusi 
kokous tulisi jo seuraavana päivänä. Enpä kuitenkaan voinut estää näitä kahta ideologiaa 
neuvottelemasta keskenään, ja niin vain kävi että ensimmäinen jatkoi "puolustustaisteluaan" yhden 
lisävuorokauden, ja sen toisen kokouksen osanottajat nukkuivat ensimmäisen yönsä Lauttasaaren, 
Espoon ja Helsingin koulujen lattioilla, tilapäisesti sinne haalittujen olkipatjojen päällä. Kaiken lisäksi 
huomattava osa oli perheellisiä, joilla oli lapset mukanaan. Kuka vielä epäilee rauhantahdon voimaa. 
Oli se sitten maallista tai hengellistä. Ja voimaa sitä tarvitsi siivouspäällikkö Jenny Löfberg 
apulaisineen, kun yhdessä päivässä piti siivota ja "pedata" Teekkarikylän mm 422 huonetta. Siitä 
urakasta oli kyllä rauha kaukana. Mutta siitäkin selvittiin. Per aspera ad astra.

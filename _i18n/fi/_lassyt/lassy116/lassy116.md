
---

title: titles.lassy116
author: Ossi Törrönen
---


    
# 116. Ensimmäinen hyökkäyksemme poliisiopistoon

Ensimmäisen suuren hyökkäysoperaatiomme pilasivat poliisiopiston suunnitelleet insinöörit, lähinnä kai konstruktööri. 
Voidaan kai todeta, että omat koirat purivat heti alkuunsa. Oli niin, että opistorakennuksen viereen oli betonisokkelin päälle 
rakennettu puusta pieni mökki, johon opettajat demonstroivat kaikenlaisia murtovarkaustilanteita oppilaitten ratkottaviksi. 
Päätimme osallistua harjoitteluun ja varastaa koko mökin. Menimme erään yön hiljaisuudessa suurella porukalla mökin 
kimppuun sorkkaraudoin, rautakangin ja kirvein varustettuna. Kuljetuskalustona oli nurkan takana kytiksellä Ferguson -
traktorimme perävaunuineen. Mökki oli nimittäin niin pieni, että se laskelmiemme mukaan olisi hyvin kulkenut pois paikalta 
traktorin lavalla. Mutta - Nyt olikin herra konstruktööri nähnyt hyväksi sijoittaa sokkelin valun aikana siihen mahtavan paksut 
pystyssä törröttävät terästangot, joihin mökin 4" x 4" runko oli muttereilla kiinnitetty ja tankojen päät osin vielä "kotkattu" 
littuun muttereiden yläpuolelta. Tällaiseen vastarintaan emme olleet varustautuneet, ja kun vielä opiston ala-aulassa oleva 
yöpäivystäjä kiinnitti huomiota varasmökin suunnalta kuuluvaan möykkäämme, annoimme joukoillemme käskyn "peräytyä 
hyvässä järjestyksessä paikalta". En tiedä syytä, mutta myöhemmin poliisiopisto itse poisti koko mökin paikkakunnalta. 
Olisikohan pelko uudesta yrityksestämme ollut aiheena.

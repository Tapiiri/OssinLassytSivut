


    
# 154. DIPOLIN puunkaatotalkoot ja Maijan sahti + poliisit 

Ensimmäisen DlPOLIA suunnitelleen toimikunnan asettamisesta oli kulunut 3 vuotta ja 8 kuukautta (13.5.1963), oltiin 
vihdoin niin pitkällä, että voitiin toteuttaa tontilla kasvavien puiden kaato. Koko poliisiopiston oppilaskunta saapui 
talkoisiin ja luonnollisesti oli teekkareita satamäärin. Seitsemän moottorisahaa oli valmiina yhtä monen 
"teekkarimetsurin" enemmän tai vähemmän ammattitaitoisissa käsissä. Kuului starttipamaus, sahat räjähtivät käyntiin ja - 
sitten tapahtui ihme. Ihme sikäli, että yhtään paikalla ollutta ei kuollut, vammautunut eikä muutenkaan tullut puulla 
päähän lyödyksi. Mainitut seitsemän metsuria sijoittautuivat nimittäin omaharkitteisesti ympäri tonttia satapäisen muun 
talkooväen sekaan ja komeita honkia ja koivuja alkoi tihenevässä tahdissa kaatuilla kaikkiin tunnettuihin ilmansuuntiin. 
Sahojen pärinä. huuto ja melske oli korvia huumaava ja pääasiassa rotevien poliisien olkapäillä tukit siirtyivät pinoihin 
tontin laitaan. Ja todella ihmeellisen onnen ansiosta jokainen talkoolainen pystyi omin jaloin urakan päätyttyä siirtymään 
Servin Mökkiin talkoojuhliin. Mutta - talkoojuhlista omin jaloin poistuminen sitten pikku tunneilla tuotti joillekin 
fyysillisiä vaikeuksia. Kaikki eivät nimittäin suostuneet millään käyttämään lyhintä suoraa Servin Mökin ulko-ovelta 
omaan kämppään vaan suorittivat mitä omaperäisimpiä koreografisia hyppelyitä, konttauksia ja kaatumisia matkan 
aikana. Tämän todettuaan komensi poliisioppilaitten päällikkö, kaikkien otanistien hyvin tuntema Kauko Katila joukkonsa 
kotiutumaan hanhen marssissa ja varmuuden vuoksi vielä tien vieressä olevaa kuivaa ojaa pitkin.  Syy juhlien 
päättymiseen edellä selostetulla tavalla oli, kuten usein voidaan todeta - inhimillinen erehdys. Kaikkien rakastama Servin 
Maija oli talkoosahtia "viertäessään" pannut sellaiset määrät maltaita, sokeria ja hiivaa saaveihin, että tulos oli hänen 
suullisen ilmoituksensa mukaan juhlien arvoa vastaava. Ja olihan se. 



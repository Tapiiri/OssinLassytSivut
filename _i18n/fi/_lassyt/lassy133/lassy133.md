
Syyslukukauden lähestyessä loppuaan joulukuussa, ilmoittivat linnanisännät armossaan otakansalle yhteisen 
Pikkujoulupäivän. Näin saatiin tähän perin perinteelliseen juhlintaan jostakin syystä oleellisesti kuulunut putkihuuto keskittyä 
mahdollisimman lyhyelle aikavälille. Tämä siksi, että perimätiedon mukaan kylässä asui joitakin sellaisiakin teekkareita, 
jotka opiskelivat ja vieläpä Joulun lähestyessä. Kerran sattui niin, että tällaisen kollektiivisen kyläjuhlan aikana oli Dipolissa 
jonkun järjestön suljettu juhlatilaisuus. Tämän juhlan esiintyjänä oli mm. erittäin kovan maineen Tippavaaran Isäntä  -
esiintymisestään saanut näyttelijä Oke Tuuri. Olin Dipolissa ja päähäni tuli pyytää itseään Tippavaaran isäntää juhlistamaan 
kylän tilaisuuksia. Ja miten ollakaan. Kun isäntä oli saanut työnsä Dipolissa hoidetuksi, hän lähti kanssani kylään. Sanoi 
muuten mennessämme, että enintään parissa solussa hän voi pistäytyä. Kylässä ei tästä vierailusta luonnollisesti tiennyt 
kukaan mitään. Aloitimme III A:sta ja kuljimme solusta toiseen. Voitte vain kuvitella sitä ällistystä ja sen jälkeistä riemun 
karjuntaa kun itse Tippavaaran Isäntä omassa persoonassaan saapasteli sisään. No. Joka solussa trahteerattiin tätä 
arvovierasta kaikin käytettävissä olevin keinoin ja ainein. Tämä johti lopulta siihen, että minun oppaan tehtäväni muuttui 
luotsaamiseksi, kun herra isäntä hymyillen ja laulellen purjehti solusta toiseen ja linnasta linnaan. Tätä jättiläisurakkaa kesti 
kauas aamutunneille saakka, jonka jälkeen ajoin isännän autollani turvallisesti kotiin Käpylän suunnalle. Kun seuraavana 
aamuna soitin ja kiitin, niin Oke Tuuri sanoi ei koskaan ennen näytelleensä 91 eri näyttämöllä samana yönä. Ja vielä niin
menestyksekkäästi. Kyllähän teekkarit osaavat antaa arvoa tosi taiteelle.
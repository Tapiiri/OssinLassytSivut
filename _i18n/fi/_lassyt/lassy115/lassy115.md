
Kun nyt ryhdyn lässyttelemään lisää Teekkarikylän ja Poliisiopiston välisestä "ikuisesta taistelusta", niin on aluksi syytä 
mainita rintaman silta puolelta kolme herraa, jotka ratkaisevasti vaikuttivat siihen, että näiden kahden rajanaapurin välit 
"kiristyivät äärimmilleen". He olivat poliisiopiston ensimmäinen johtaja, poliisineuvos Olavi Jotuni, nykyinen liikkuvan 
poliisin päällikkö Knut Aas ja varsinaisena primus motorina varmaan joka ainoan kylän teekkarin tuntema rikosoikeutta 
tulevien poliisien päähän vuosikymmenet päntännyt opettaja Kauko Katila. Ilman näitä herroja ei mistään olisi vannaan tullut 
mitään. He kaikki sattuivat olemaan leikkimieliseen yhteydenpitoon taipuvaisia päälliköitä, jotka valoivat intoa ja rohkeutta 
alaspäin joukoilleen. Ennen rintamaselostuksieni alkua on vielä syytä muistaa taistelutoiminnan tietty epätasaisuus. 
Poliisiopiston kurssit olivat lyhyitä, vain muutaman kuukauden pituisia, koko oppilaskunta vain parin sadan miehen 
vahvuinen, vaihtuen kurssien päätyttyä aina kokonaan uusiin miehiin. Meitä kyläläisiä oli sentään lähes tuhat tupsullista, 
rintamapalvelusta kesti vuosikaupalla, ja Vihollista varmaan jo ennakkoon pelottavana aseenamme oli Polin tummien 
kattojen alta Otaniemeen mukana siirtynyt legendaarinen teekkarien jäynähenki. Nämä faktat muistaen on poliisien 
vastarintaa ja hyökkäystoimintaa todella pidettävä "sankarillisena".
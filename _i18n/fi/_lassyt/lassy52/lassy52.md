
Ristin Killan tarmokkailla ponnistuksilla ja arkkitehti Heikki Sirènin nerokkaana luomuksena saatiin 
sitten aikaan Otaniemen kuuluisa kappeli. Tapanani oli sanoa vieraille, että rahat tähän kappeliin saatiin 
osittain kokoon pelaamalla. Ja tämä on totuus. Ristin Kilta avasi aikoinaan Helsingin ensimmäisen 
pienoisgolfradan Mechelininkadun varrelle. Ja siten siellä pelatut rahat tulivat Otaniemen kappelin 
hyväksi. Mutta, että kappeli tulisi antamaan muutakin kuin vain hengen ravintoa teekkareille, sitä 
tuskin ennakkoon tultiin ajatelleeksi. Asian todistamiseksi on ensin mainittava, että kylän asuntosolujen 
keittokomeroissa oli vain tavalliset keittolevyt. Sen sijaan kappelin kerhohuoneen keittöön tuli myös 
paistinuuni. Kun kappeli oli jonkun aikaa ollut toiminnassa kiinnitin huomion siihen, että teekkareiden 
rouvia entistä useammin suuntasi kulkunsa kappeliin mikä "hedelmäkoreineen" (=lastenvaunut) mikä 
ilman. Siellä he sitten istuskelivat kerhohuoneessa seurustellen, käsitöitä tehden tai pienokaisiaan 
hyssytellen. Pääasia oli kuitenkin se, että kerhohuoneen keittokomerossa pihisi. Siellä uunissa.

- Teekkarien rouvat olivat varsin pian keksineet tämän Ota-Onnelan ainoan paistinuunin. Kun aviomies 
saapui illanhämyssä korkeakoululta, saapui hänen parempi puoliskonsa kappelista ihanasti tuoksuva 
paisti mukanaan. Tämän Otaniemen kappelin luona minut kerran hetkeksi korotettiin arvoon 
mittaamattomaan. Oli kesä ja meitä oli rantasaunalla nippu teekkareita, autokoulumme opettajia ja 
muita vieraita. Muistin, että Servin Mökissä oli joku naisporukka viettämässä suljettua juhlaansa ja 
provosoin koko saunaporukkamme juoksemaan Servin ikkunoiden taakse pelleilemään. Siellä me sitten 
Servin ranskalaisten ovien takana hyppelimme vain lannevaatteisiin sonnustautuneina kuin kentaurit 
ikään. Siinä vaiheessa vasta totesin, että ei taidakaan olla kylän arvokkaan johtajan karriäärille edullista 
hypellä keskellä yötä vain pyyheliina uumillaan pitkin kylää. Irrottauduin joukosta ja juoksin 
lannevaate hulmuten takaisin saunaan päin. Jotta minua ei kukaan näkisi valitsin metsäreitin, joka kulki 
juuri kappelin takaa. Siellä nojasi kesäyön hämyssä kappelin seinään teekkaripoika, "armaasti syleillen 
immyttinsä" kuten Kiven Aleksi olisi asian ilmaissut. Kun minä viuhahdin nurkan takaa paikalle, 
pelästyi tyttö kauheasti ja huudahti: "Herra Jeesus." "Ei kun Törrönen" vastasin minä ja jatkoin 
tasaisella kiihtyväisyydellä kohti rantasaunaa.

---

title: titles.lassy9
author: Ossi Törrönen
---


    
# 9. Terveydenhoitoasema perustetaan

Erääseen Teekkarikylän rakennukseen saatiin aikoinaan Ylioppilaitten Terveydenhoitosäätiön ja 
TKY:n yhteisponnistuksin Otaniemen oma terveydenhoitoasema. TKK:n edustajana oli juhlallisessa 
vihkimistilaisuudessa paikalla myös nykyinen akateemikko Erkki Laurila ja Terveydenhoitosäätiön 
puolesta sen puheenjohtaja dipl.ins Urpo Ratia ja päällikkölääkäri Kari Savonen. Eipä tämäkään 
juhlatilaisuus sujunut ilman "Teekkarikylämäistä" välikohtausta. Juuri kun prof. Laurila oli 
allekirjoittamassa aseman säädekirjaa, avautui juhlapaikkana olleen TKY 5:n takkahuoneen ulko-ovi ja 
sisään astui kaksi vitivalkoisiin ja todella puhtauttaan kiiltäviin trikoisiin pukeutunutta nuorta miestä 
mustat silkkipytyt päässä, aurinkolasit silmillään ja kepit kädessä. Nenän alla maalatut mustat viikset 
korostivat vielä herrojen ulkoasua. Nähtyään huoneessa seisovan suurilukuisen juhlakansan he 
jäykistyivät ovelle, katselivat hetken ällistyneinä ympärilleen, jonka jälkeen toinen heistä loihe 
lausumaan. "Veli, minusta tuntuu, että meitä ei ole kutsuttu tähän tilaisuuteen, mikä se sitten 
lieneekään." Nostivat arvokkaasti knallejaan, kääntyivät ja poistuivat. Jäi arvoitukseksi ketä he olivat ja 
mistä mihin matkalla.

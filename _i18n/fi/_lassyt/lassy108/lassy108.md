
Kun ollaan näin lähellä Servin Mökkiä, niin moni varmaan vielä muistaa mikä oli Servin Maijan viinasilmä. Aivan. Sehän oli 
se keltainen liikennelamppu siellä mökin katolla, joka pantiin palamaan aina silloin kun Servissä oli illalla suljettu tilaisuus 
eikä muilla ollut sinne asiaa. Entä kuka muistaa sen kylän juhlan Servissä, kun Maija oli luvannut näyttää kuinka nopea hän 
on ruuan teossa, jos tarve vaatii. Saliin raahattiin pääovesta ikäloppu elävä hevoskaakki, se ohjattiin salista keittiöön, ovi 
sulkeutui ja keittiöstä kuului hetken aikaa hirveätä hirveämpi melu ja meteli. Kuului Maijan tuttua karjuntaa, hevosen 
hirnuntaa, ryskettä ja pauketta. Sitten kaikki hiljeni, keittiön ovi aukeni uudelleen ja sieltä alkoi lentää jatkuvana virtana 
kokonaisia lenkkimakkaroita. Oli varmaan makkaranteon maailmanennätys mitä nopeuteen tuli. Ei oo Maijan voittanutta. Ei 
oo.

Erään Tempauksen yhteydessä oli sovittu, että maailman kuuluisampi vaskipilliyhtye RWBK tekee Suomen 
Kaapelitehtaan Helsingin tehtaalle syvästi taiteellisen vierailun arvokkaalla ohjelmistolla. Minä jouduin 
onnettomuudekseni kyseisen tilaisuuden yhdysmieheksi. Työmaalounaan jälkeen jäi henkilökunta in corpore ruokasaliin 
ja sinne änkesi myös koko tehtaan korkea esikunta vuorineuvoksesta alkaen hamaan nuorimpaan konttoriharjoittelijaan 
saakka. Ainoa, joka ei tullut, oli RWBK . Voitte arvata, kuinka mieltä ylentävää oli allekirjoittaneella hikoilla ja 
kiemurrella kutsuvierasjoukon edessä ja yrittää selittää jotakin force-majeure periaatteella. Aikamme odoteltuamme 
julisti Herra Vuorineuvos tilaisuuden päättyneeksi ajaen laumansa takaisin tuottavaan työhön.

Asia selvisi todella force-majeureksi. RWBK:n pääkirjanpitäjä oli yksinkertaisesti kirjannut väärän päivän. Lähdetimme 
anteeksipyyntöpartion vuorineuvoksen luo, jossa sovittiin, että Retuperä suorittaa eräänä toisena päivänä ns. kiertävän 
tehdaskonsertin koko tehdasalueella korvauksena möhläyksestään. Ja näin todella tapahtui. Eräässä myöhemmässä 
tilaisuudessa Kaapelitehtaan herra Vuorineuvos totesi tyynesti hänen tehtaansa menettäneen Tempauksemme ansiosta 
puolentoista työpäivän tuoton. Puoli päivää meni pipariksi sen ensimmäisen konserttipäivän turhassa odotuksessa ja se 
tehtaalla kiertävä konsertti sekoitti koko työpäivän, kun kuulemma osa koneistakin piti pysäyttää, jotta RWBK:n 
sulosoinnut pääsivät valtoimenaan leijumaan tehdassalissa.
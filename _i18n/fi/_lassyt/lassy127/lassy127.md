
---

title: titles.lassy127
author: Ossi Törrönen
---


    
# 127. Ylin poliisijohto ajelee Porscheilla atomiluolassa

Kerran kokoontuivat kaikki pohjoismaiden korkeimmat poliisipäälliköt neuvonpitoon Suomeen. Ohjelmaan kuului 
luonnollisesti myös tutustuminen poliisiopistoon ja sen jälkeen oli tulle korkea-arvoiselle seurueelle tilattu juhla-ateria 
Luolamiehestä. Muutamia aikoja ennen tätä arvotilaisuutta soitti poliisin PR-mies Auvo Nuotio minulle ja pyysi keksimään 
jotain teekkarijäynää. No mikäs siinä. Pidimme pari aivoriihtä ja niiden tuloksena syntyi ja toteutettiin seuraavaa: Kun 
kyseiset päälliköt olivat tutustuneet poliisiopistoon ja heidät lastattiin poliisin suureen linja-autoon, ajoikin se VTT:n mäellä 
olevalle väestönsuojan yhdelle sisäänmenoaukolle. On muistettava, että kyseinen valtava väestönsuoja oli vasta saatu 
louhituksi ja siten vain monimutkainen luolamainen labyrintti siellä maan uumenissa. Erittäin suurin vaikeuksin ja 
erikoistoimin olimme saaneet sinne maan sisään sen verran tasaista, että poliisin kuusi uutta vitivalkoista Porschea saatiin 
peruuttamalla ajetuksi em. VTT:n aukon kohdalle. Ja nyt kun tämä herroja täynnä ollut linjuri lähestyi aukkoa, säntäsi 
puliukoksi naamioitunut Kauko Katila tielle, pysäytti auton ja vaati moninaisin sammaltavin sanakääntein autossa olijoita 
tutustumaan hänen kotiluolaansa.

Olimme tehneet niin tarkkaa työtä, että mm. Kaukon kassissa oleviin peltisiin tenttutölkkeihin oli porattu reiät, tenu kaadettu 
ulos, tölkit pesty ja sen jälkeen täytetty uudelleen Koskenkorvalla ja reiät tinattu kiinni. Puukollaan tökki Katila sitten reikiä 
tölkkeihinsä ja tarjosi niistä ryyppyjä vuolaan sanatulvan saattelemana. Ne kylässä asuneet, jotka aikoinaan näkivät Katilan 
hänen "poistettuaan suustaan koko purentakalustonsa" voivat kuvitella kuinka "aidon näköinen puli siinä poliisikomentajia 
trahteerasi". Peräkanaa siitä sitten jossakin määrin hämmentyneet vieraat astelivat kosteaan luolaan jossa heidät istutettiin 
tuliteriin Porsche-autoihin, jotka hälytyssireenit ulvoen ampaisivat pitkin maanalaisia kapeita ja epätasaisia käytäviä pitkin 
ristiin rastiin päätyäkseen lopulta Dipolin edessä olevasta aukosta maanpinnalle. Eräässä kohden siellä maan alla oli myös 
valkokäsineinen liikennepoliisi ohjaamassa touhua. Asiasta kuultuna kertoili Katilan Kauko minulle jälkikäteen, että koko
homma oli mennä piloille joidenkin VTT:n herrojen takia jo ennen näytöksen alkua. Kun Kauko siinä luolan suun hämärässä 
odotteli "vieraitaan", havaitsi joku lähilafkasta ulos tullut VTT:läinen tilanteen, alkaen voimasanoja taidokkaasti käytellen 
häätää "S-nan pulia" pois VTT:n alueelta. Hetken kuluttua siihen kuulemma tuli vielä toinenkin virkamies, joka ilmoitti
hälyttävänsä poliisit, ellei tilanne selviä alle aikayksikön. Tähän sammalteli Katila tenutölkkikassiaan rämistellen: "Hyvät 
herrat. Teidän ei ihan todellakaan tarvitshe mitään poliisheita, sillä olen tilannut heitä tähän yhden linja-autolastillisen ja 
shaapumisaika on kahden minuutin khuluttua. " Voi vain kuvitella VTT:läisten hämmästystä, kun puliukon ennustus 
sanatarkasti toteutui poliisien mustan linjurin rämistellessä paikalle.

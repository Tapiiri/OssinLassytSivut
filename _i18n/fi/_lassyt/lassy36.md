
---
title: Ossin Lässyt
author: Ossi Törrönen
---

    
# 36. Bolterabend-teekkarin jalka pakettiin

Avioitumista edeltää varsin usein ystävien järjestämä vihoviimeinen poikamiesilta eli auf deutsch 
Bolterabend. Näitäkin vietettiin Teekkarikylässä lukuisia sekä  virallisesti että epä . Eräänä yönä n. 
kello 3 aikaan soitettiin ovikelloani ja kun konttasin avaamaan, niin siellä seisoi (tai paremminkin 
huojui) teekkarirykelmä ilmoittaen, että "jos herra johtaja nyt sitten saapuisi tarkastamaan". Kun heikot 
vastaväitteeni eivät johtaneet mihinkään tulokseen seurasin joukon mukana pari solua alemmaksi. 
Asuin silloin perheineni C-sarven yläsolussa. Ja kyllä siellä juhlasolussa todella oli tarkastettavaa. 
Siellä makasi juhlakalu eli ylkä soluhallin pöydällä kaikkensa antaneena eli suom. sammuneena 
ilkoisen alastomana vitivalkoisen lakanan päällä. Vieraat sen sijaan olivat pukeutuneina moitteettoman 
juhlavasti frakkeihin akateemisine kunniamerkkeineen. Paitsi lääketieteen kandidaatti, joka esiintyi 
valkoisessa virka-asussa. Vielä oli tilaisuuteen lainattu Helsingin Teurastamolta suuri määrä erilaisia 
teuraseläinten tarkastuksissa käytettäviä leimasimia ja leimausväriä. Osa osalta tarkastettiin sitten ylkä 
lyömällä asianomaiseen kehon kohtaan sopiva leima. Leimojen teksteistä muistuu mieleeni mm. "I-
luokka. Ei kelpaa nautittavaksi-kelpaa vain eläinrehuksi jne." Kun ylkä sitten oli elin elimeltä 
tarkastettu ja leimattu astui esiin em. lääket.kand. Hänellä oli mukanaan lastoituspahveja, sideharsoa ja 
kipsiä. Asiantuntemuksella hän lastoitti ylkän oikeanpuoleisen alaraajan ja poistui.

Aamulla koitti sitten tämän shown viimeinen näytös.Kun ylkä heräsi ja avasi sameat silmänsä, seisoivat 
ystävät hänen vuoteensa ympärillä edelleen mustiin pukeutuneina. Ylkän yrittäessä kohottautua estivät 
kaverit sen sanomalla, että "ole nyt aivan rauhallinen eläkä ihmeessä liikuta itseäsi". Syyksi ilmoittivat 
ystävät sen, että ylkämme oli humalapäissään juoksennellut naisia ahdistellen pitkin kylää ja lopuksi 
jäänyt linja-auton ruhjomaksi mainituin seurauksin. Ja niinpä tämä tapaus voikin päättyä siihen, että 
omin silmin seurasin C:n ylimmältä parvekkeelta kuinka ylkämme morsiamensa tukemana kompuroi 
kohti linja-autoa ja "parempaa tulevaisuutta" jalka paketissa. Eli mainittu pari sitten avioituneena 
vuosikausia Teekkarikylässä, tuli heille perillinenkin eikä sitä reittäkään varmaan kovin kauan 
kolottanut.

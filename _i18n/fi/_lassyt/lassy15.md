
---

title: titles.lassy15
author: Ossi Törrönen
---


    
# 15. Järjestys kylässä

Lukuisat tuttavani ja Teekkarikylässä käyneet vanhempien ikäluokkien edustajat esittivät minulle saman kysymyksensä, 
että "kuinka tuollaisessa lähes tuhat asukasta käsittävässä nuorten opiskelijoiden kylässä saadaan ylipäänsä minkäänlaista 
järjestystä aikaan. Ja kun asukkaina kaiken lisäksi on tempauksistaan ja juhlimisistaan lähes legendaariset teekkarit", 
lausuttiin lukemattomia kertoja minulle suuri ihmettely siitä, että kuinka minä keski-iän sivuuttanut äijä vaimoineni ja 
neljine alaikäisine lapsineni ylimalkaan kestin sitä painetta. Minä nimittäin asuin poikamiestornin eli C-tornin yläsolussa 
ja alapuolellani asui sitten satakunta teekkaria. Voi olla, että "tavallinen" normaalin pituisella vieterillä varustettu henkilö 
ei olisi jaksanut tuota kaikkea sulattaa 17 vuoden aikana, mutta niin uskomattomalta kuin se saattaa nyt jälkikäteen 
kuulostaakin, niin ne olivat elämäni parhaat vuodet. Ja samaa sanoo asiasta kuultuna koko perheeni. Ei tullut koskaan 
aika pitkäksi eikä yksitoikkoiseksi. Jokainen päivä oli erilainen ja aina sai olla varustautunut kohtaamaan tavallisuudesta 
poikkeavaa.


---
title: Ossin Lässyt
author: Ossi Törrönen
---

    
# 114. Dipolin ensimmäinen T-ilta, Pikku-Joulut ja Uusi Vuosi

Kun Dipoli sitten syksyllä 1966 valmistui ja aloitti toimintansa, herätti se aluksi valtavaa huomiota. Ensimmäiseen T-iltaan 
myytiin 2800 pääsylippua ja sunnuntaisin kävi tämän mammuttiravintolan lounaspöytiä maistelemassa tuhansia henkilöitä. 
Ensimmäinen Pikku-Jouluaika on myös jäänyt lähtemättömästi mieleeni. Eräänä lauantai-iltana vietti täsmälleen 16 eri 
porukkaa omaa Pikkujouluaan Dipolissa samanaikaisesti. Jokaisessa neljässä suursalissa oli 250-400 hengen suuruiset hipat ja 
pienemmissä saleissa ja kabineteissa vastaavasti pienempiä. Kyllä siinä Servin Maija kakaroineen sai mennä letti suorana salien 
ja keittiön väliä, että kaikki ryhmät saivat tilaamansa kinkut ja rosollit aikanaan. Avuksi oli tosin palkattu satakunta ylimääräistä 
tarjoilijaa.

Kun koitti ensimmäinen Uuden Vuoden yö, oli talo kuin nuijalla lyöty. Paistoimme ala-aulan takassa todella kokonaisen härän 
ja jälkiruokakin oli Dipolin mittakaavan mukainen. Se oli halkaisijaltaan yli metrin suuruinen täytekakku, joka keskiyön 
hetkellä ja vuoden vaihtuessa työnnettiin keittiömestari Lapin vartioimana saliin. Kuului 12 lyöntiä ja - kakun kansi lensi
ilmaan ja sieltä hypähti esiin egyptiläinen napatanssija Zeida Amara ja hänen jäljessään vielä kolmen tytön tanssiryhmä. Että 
tunnelma todella olisi ollut aito, työnsi huoltomies Teuvo Turunen samalla hetkellä saleihin puhaltaviin ilmanvaihtokanaviin 
pari litraa ihanalle tuoksuvaa hajuvettä. Napatanssinumeron jälkeen annosteli Lappi sitten kaakusta useille vieraille ja kaikki 
ihastelivat kaakun hyvää makua. Sen sijaan ne, jotka omatoimisesti ryntäsivät lähmimään tämän jättikakun pinnalta 
kermavaahtoa suihinsa kokivat elämänsä pettymyksen. He saivat suuhunsa ns. äpyvaahtoa, joka taas oli tehty saippuasta. Vain
se tarkalleen määritelty strateginen kohta, josta Lappi annosteli, oli oikeata kakkua kermavaahtoineen. Yksi näistä kakusta 
hypänneistä tanssitytöistä oli muuten Kaarina Tuunanen, niin että kysykääpä häneltä yksityiskohtia asiasta, kun tapaatte.


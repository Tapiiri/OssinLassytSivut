
---

title: titles.kyla
author: Ossi Törrönen
---


    
# TEEKKARIKYLÄSTÄ LYHYESTI

Ajatus Teknillisen korkeakoulun siirrosta ja sen yhteyteen rakennettavasta opiskelija-asuntola-alueesta heräsi 
välittömästi sotavuosien jälkeen, jolloin toisaalta lähinnä Yhdysvalloista levisi yliopistorakentamisen Campus-ideat ja 
toisaalta opiskelijoiden määrät kasvoivat rajusti. Lisäksi sota oli vaurioittanut korkeakoulurakennusta. 
Asemakaavoituksen ja yhdyskuntasuunnittelun Grand Old Man, arkkitehti Otto-livari Meurman esittikin eräisiin 
alustaviin selvityksiin pohjautuen koko korkeakoulun siirtoa pois ahtaaksi käyvästä kantakaupungista. Teekkareiden 
asuntotilanne oli huonontunut opiskelijamäärien kasvun myötä vuosi vuodelta. Ylioppilaskunnalla oli vain 80 
asuntopaikkaa Teekkarilassa, vuonna 1930 Polin viereen valmistuneessa rakennuksessa, ja muualta asuntojen saanti oli 
vaikeaa. Jo vuonna 1938 valtion asettama Ylioppilasurheilukomitea esitti ylioppilaskylän rakentamista ihanteellisena 
ratkaisuna.

Ajatus Teekkarikylästä syntyi vuoden 1945 lopulla professori Jussi Lappi-Seppälän kotona pidetyssä palaverissa. 
Paikalla olivat ajatusta kehittämässä ainakin Dl:t ja Ilmarit Harki ja Koskiala sekä silloinen teekkari Paavo Koponen, 
joka pian ylioppilaskunnan muun johdon kanssa mobilisoi koko teekkarikansan hankkeeseen mukaan. Niinpä vuoden 
1946 teekkaritempaus keräsi varoja paitsi sotainvalideille myös alkupääomaa Teekkarikylälle.

Sijoitusvaihtoehtoina olivat päällimmäisinä esillä Otaniemi Espoon maalaiskunnassa ja Puotila Helsingissä. Eri komiteat 
ja valtion työryhmät pohtivat aikansa asiaa sekä TKK:n muuton että Teekkarikyläajatuksen kannalta. Vuonna 1948 
TKY:n kunniavaltuuskunta otti ajatuksen omakseen ja vetosi kansalaispiireihin ja liikelaitoksiin tuen saamiseksi 
ajatukselle. Samana vuonna ns. Meurmanin komitea oli esittänyt Otaniemen ostamista TKK:n, Valtion teknillisen 
tutkimuskeskuksen (VTT) ja teekkareiden käyttöön. Kaupan kohde oli 108,5 hehtaaria Kansallis-Osake-Pankin 
omistamista Hagalundin kartanon maista. Kauppahinta olisi 115,5 mmk (108 mk/m2) silloista rahaa. Sitkeiden 
ponnistelujen ja asian hoitamista "keittiönkin kautta" kaupan mahdollistava määräraha saatiin aivan vuoden 1948 lopulla
sisällytettyä valtion tulo- ja menoarvioon. Tässä ratkaiseva osuus oli itse presidentti Paasikivellä.

Sijoituspaikan ja maanhankinnan selvittyä alkoi teekkareiden piirissä mittava kampanja varojen keräämiseksi itse 
rakentamiseen. Tässä työssä teekkarit osoittivat kykynsä ja taitonsa yli kaikkien odotusten. Vuosina 1949-1951 oli 
järjestettävä hyvin monenlaisia ja mielikuvitusta vaativia operaatioita, jotta Kukanpäivänä 1952 kylä oltaisiin voitu 
vihkiä tarkoitukseensa. Teekkarit järjestivät ainakin n. 30 mmk:n arpajaiset-1949, laajaa tanssiaistoimintaa ympäri 
Suomen, Yhdysvaltain armeijan ylijäämävarastojen ostoa ja edelleen myyntiä, Nylon-sukkien ja ensimmäisten 
sodanjälkeisten appelsiinien maahantuontia, tuottoisan keräyksen ap-teekkarien parissa, hankkimalla Wienin 
filharmonikot konsertoimaan kylän hyväksi ja viimeisimpänä muttei vähäisimpänä Neuvostoliiton sodassa vaurioituneen 
lähetystötalon purkamisen, tiilien puhdistamisen ja kuljetuksen Otaniemeen rakennusmateriaaliksi. Tiilien 
kokonaismäärä oli lähes 800.000 kpl. Mutta hanke onnistui monien vaiheikkaiden käänteiden jälkeen hyvin. 
Kukanpäivän juhlaa, jona Teekkarikylä vihittiin 1952 Helsingin Sanomat kommentoi seuraavasti:

"Todellisella teekkaripamauksella, jota seurasi rätisevä ilotulitus ja ohjelmaan kuulumaton tulipalon alku, 
vihittiin eilen teekkareiden toiveunen tulos, 750 opiskelijan Teekkarikylä Otaniemessä. Avajaisissa olivat läsnä 
mm. kylän suojelijat presidentti ja rouva Paasikivi. Teekkareiden osuus on tällä kertaa päättynyt, ja Teknillinen 
korkeakoulu odottaa nyt, että kylän ympärille valtiovallan toimesta kohoaisivat laboratoriot ym. rakennukset, 
joiden valmistuttua korkeakoulu kokonaisuudessaan siirtyy Otaniemeen."

Vaikka korkeakoulun muuttoa Otaniemeen saatiinkin odottaa aina seuraavan vuosikymmenen alkuun saakka, tuntuivat 
teekkarit viihtyvän kylässään omine tapoineen ja tempauksineen hyvin. Semminkin kuin kylän johtajana toimi vv. 1952-
1969 tämän kirjan kirjoittaja Ossi Törrönen, teekkari itsekin honoris causa.


### Teekkarikylän hallinto

Alusta alkaen aina vuoden 1971 loppuun Teekkarikylässä hallinnosta vastasivat kunkin talon Linnanisäntä ja heidän 
muodostamansa isännistö. Ns. Vanhan kylän taloissa, Jämeräntaival 3, 5 ja 7, kunkin linnan tornia hallitsi Sarvipää ja 
jokaisessa asuinsolussa (6-12 asukasta) oli vielä solunvanhin. Kaikkiaan soluja on nykyisessä "poikamieskylässä" 138. 
Poikamieskylä tarkoittaa Jämeräntaipaleen taloja erotukseksi perhekylästä, jonne useat jo opiskeluaikanaan kylien 
välissä olevan kappelin kautta muuttavat. 

Linnanisännät valittiin kunkin talon talokokouksessa ja linnanisännistö puolestaan valitsi keskuudestaan 
päälinnanisännän. Isännistön tehtävänä oli valita asukkaat annettujen ohjeiden mukaisesti, ylläpitää järjestystä, järjestää 
juhlia ja jäyniä sekä yleensä toimia asukkaiden mielipiteen esille tuojina ja edustajina. Taloudellisesta päätöksenteosta ja 
vastuusta huolehti TKY:n hallitus ja edustajisto.

Vuoden 1972 alusta luotiin kylään ehkä koko Suomen ennakkoluulottomin ja pisimmälle viedyin asukasdemokratia. 
Kaikki kylän 16 vuotta täyttäneet kyläläiset valitsivat vuosittain 15 -jäsenisen asukasneuvoston, joka hyväksyy kylän 
talousarvion ja tilinpäätöksen sekä päättää kylän toiminnan yleislinjoista ja periaatekysymyksistä. Asukasneuvosto 
valitsee kylähallituksen päätöstensä valmisteluelimeksi sekä käytännön toiminnan junailijaksi. Kylähallitus koostuu 4-6 
teekkarista ja yhdestä työntekijöiden edustajasta. Asetuspohjaisen yhteisön asemasta johtuen joutuu TKY:n edustajisto 
vielä vahvistamaan asukasneuvoston hyväksymät talousarvion ja tilinpäätöksen sekä asuntolatoimintaa koskevat
periaatesäännöt. Asukkaat ovat olleet suhteellisen tyytyväisiä itsehallintoon, vaikka viime aikoina onkin keskusteltu 
kahden asukasdemokratiaelimen, asukasneuvoston ja kylähallituksen, tarkoituksenmukaisuudesta pitemmällä 
tähtäimellä. Aikaisemman järjestelmän mukaiset linnanisännät ja soluvanhimmat toimivat edelleenkin kylähallituksen 
apuna perehdyttäen mm. uudet asukkaat talon tapoihin sekä vastaten järjestyksestä talossaan.

### 1945

loppuvuosi	Teekkarikyläajatus syntyy

### 1947

toukokuu	Kyläsuunnitelma esitellään TKK:n hallintokollegiolle

### 1948

helmikuu	Arkkitehti Siren ja teekkari Melakari saavat tehtäväkseen laatia alustavat suunnitelmat Teekkarikylästä
huhtikuu		TKY päättää aloittaa rakentamisen, kunhan sopiva alue löytyy
	(tässä vaiheessa ei vielä tietoa lopullisesta sijoituspaikasta)
12.5		Kunniavaltuuskunta kokoontuu
17.10		Meurmanin komitea esittää Otaniemen ostamista
25.11		Presidentti Paasikivi teekkarikylähankkeen ylimmäksi suojelijaksi
joulukuu		V. 1948 viimeiseen lisäbudjettiin määräraha Otaniemen ostamiseksi

### 1949

7.1		Konsertti Suomalaisessa Oopperassa kylän hyväksi
15.1		Kauppa Otaniemestä allekirjoitetaan
huhtikuu	 	Postimerkkikampanja Teekkarikylän hyväksi
toukokuu	Jämeräpartaisen insinöörin tempaus teekkarikylän hyväksi
elokuu		Alvar Aalto voittaa Otaniemen asemakaavakilpailun
17.9		Majoitussopimus Olympiakomitean kanssa Teekkarikylän käytöstä
marraskuu	Alvar Aallon lopullinen suunnitelma Otaniemen asemakaavaksi
joulukuu		Ensimmäiset talojen tontit määrätään Teekkarikylässä
10.11.-49 -
helmikuu -50 	Tiilitalkoot Neuvostoliiton suurlähetystön raunioilla

### 1950

helmikuu	Teekkarikylärahasto perustetaan
22.3		Tarjouspyynnöt Teekkarikylän ensimmäisestä vaiheesta
huhtikuu		Urakoitsija valitaan
13.5		Rakennustöiden alkupaukku
24.5		Otaniemen urheilusäätiö perustetaan
heinäkuu	Urheilukentän rakentaminen alkaa
syyskuu		TKY 4:n rakentaminen alkaa
lokakuu		TKY 5:n rakentaminen alkaa

### 1951

toukokuu	Otahallin rakentaminen alkaa
kesäkuu		Servin Mökin ja rantasaunan rakentaminen
syyskuu		Ensimmäiset asukkaat Teekkarikylään

### 1952

13.5		Teekkarikylän vihkiäiset

### 1957

12.5		Kappelin vihkiäiset

### 1959

TKY I (Otakaari 20) valmistui

### 1965		

TKY 2 (Jämeräntaival 1) valmistui

### 1966		

TKY 9 (Servinkuja 1) valmistui

### 1967		

TKY 10 (Servin Maijan tie 6) valmistui

### 1968		

TKY 11 (Servin Maijan tie 12) valmistui

### 1969		

TKY 12 (Servin Maijan tie 10) valmistui

### 1970-71		

Helsingin seudun opiskelija-asuntosäätiön I kohde: Otaniemi Jämeräntaival 10 ja 11 sekä uimahalli

### 1978-82	

TKY 3-4-5 (Jämeräntaival 3, 5 ja 7) peruskorjaus


Tällä hetkellä kylässä on 1100 asuntopaikkaa sekä 417 perheasuntoa. Kaikkiaan asukkaita on kylässä n. 2.000.

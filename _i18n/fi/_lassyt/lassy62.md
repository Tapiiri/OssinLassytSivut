
---
title: Ossin Lässyt
author: Ossi Törrönen
---

    
# 62. Paavo Nurmi-patsas Wasa -laivassa

Similille (sitsimiesliitto) kuuluu kuolematon kunnia siitä, että pari vuosisataa merenpohjassa 
Tukholman edustalla maanneen Wasa -laivan nostoon tuli hieman yllättävää lisäväriä. On jutun aluksi 
kerrottava, että Otaniemen Urheiluhallin rahoittamiseksi myytiin aikoinaan pronssisia Paavo Nurmi 
pienoispatsaita. TKY hoiti tätäkin hyväntekeväisyyskauppaa ja patsaita oli varastossamme satamäärin. 
Yhden tällaisen ottivat Similistit matkalaukkuunsa ja matkustivat muina miehinä pienenä ryhmänä 
Tukholmaan. Jostakin haalivat he palvelukseensa sammakkosukeltajan, joka nostoa edeltäneenä yönä 
näppärästi sukelsi Paavo-patsaan muiden rojujen joukkoon hylyn kannelle. Kun kunnianarvoisa Wasa 
sitten arvokkaasti nousi pintaan kansan heja -huutojen saattelemana, niin olipa pienoinen yllätys kun
Paavokin nosti päänsä vedenpinnan yläpuolelle.

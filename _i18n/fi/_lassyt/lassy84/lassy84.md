


    
# 84. Juridinen persoona = 3 1/2 milj. markkaa

Monenmoista sattui kesäisin mitä erilaisimpien kokousten ja kongressien aikoina Otaniemessä. Mitä 
suurempi oli kongressi, sitä aikaisemmin alkoivat neuvottelut ja esivalmistelut. Usein monia vuosia 
ennen tilaisuutta. Kerran otti minuun puhelinyhteyden eräs tsekkiläinen saksaa puhuva proffa, pyytäen 
neuvottelua. Menin sovittuun paikkaan hotelli Seurahuoneelle Helsinkiin, jossa mainittu herra selosti 
suuren kansainvälisen lehtimieskongressin olevan suunnitteilla Helsinkiin seuraavana vuonna. Selostin 
parhaan kykyni mukaan Otaniemen sopivaisuutta ko. tarkoitukseen. Hän olikin jo käynyt ennakkoon 
paikanpäällä tutustumassa sekä Teekkarikylään että Urheiluhalliin, jossa istunnot voitaisi pitää. Noin 
tunnin yleiskeskustelun jälkeen oli asiassa päästy niin pitkälle, että tsekkiprofessori oli valmis 
tekemään kanssani kirjallisen esisopimuksen. Tällöin kysyin häneltä mikä olisi tämän kokouksen 
vastuullinen suomalainen taustaorganisaatio eli "juridinen persoona". Tällöin löi hän minut ällikällä 
kysymällä saksaksi: "WIE VIELE MILJONEN GILT ALS EIN JURIDISHER PERSON?" (Montako 
miljoonaa silloista markkaa kävisi juridisesta persoonasta) Laskin nopeasti kynällä koko kongressin 
meille tulevat maksut majoituksen, muonituksen ja kokoussalikulujen osalta hänen antamiensa 
osanottaja-arvioiden mukaan. Sain summaksi 3 1/2 miljoonaa silloista markkaa. Hän kiitti tiedosta ja 
palaveri oli päättynyt. - Seuraavana päivänä ilmoitettiin minulle KOP:n pääkonttorista, että sinne oli 
talletettu 3 1/2 miljoonaa markkaa ensi vuonna pidettävän lehtimieskongressin Otaniemessä 
aiheutuvien kulujen vakuudeksi. Siinä oli sitä juridista persoonaa mielestäni aivan riittämiin - sopimus 
allekirjoitettiin ja kongressi pidettiin.

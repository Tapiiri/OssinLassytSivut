
Seuraavassa purnausruno teekkarikylän ensimmäisen linnanisännistön yhden isännän, Ilpo V. Salmen 
runoasuun saattama "yhteenveto ensimmäisen asumiskauden 1951-1952 purnauksista". Eivätpä ole 
purnausten aiheet kolmen vuosikymmenen aikana juuri muuttuneet vai ovatko.

    Sauna, lämmin vesi, ikkunaverhot
    ravintola, bussi ja harrastelukerhot 
    ulkopuoliset asukkaat - lastenhoidon hinta
    patteri on kylmä ja rohiseepi rinta. 
    
    Vuokranlaskuperusteet vai joukkovoiman taika 
    johto pumppumoottoriin ja Olympia-aika 
    kumimatot, liinavaatteet, seinäpintain käyttö 
    sunnuntaisin sedille ja tädeille sen näyttö.
    
    Lavuaarit, kellarit polkupyöräsuoja 
    nelosen päivystys ja aamupostin tuoja 
    Lipputanko, värisävyt, haisee roskakuilu 
    Kumpi ompi äänekkäämpi - fuksi vaiko huilu?
    
    Pöytälamppu, kassakoneet, neliömäärä 
    Yksityinen yrittäjä - oikea vai väärä. 
    Vanhat lehdet, tyhjät pullot, vaatekaapin malli 
    jäänyt varsin vähälle on derivaatta, dralli.

PS. Tämän runon otin talteen kevään 1952 viimeisestä Nyytiset -lehdestä.
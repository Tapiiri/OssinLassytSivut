
Vähän ennen joulua vuonna -52 ilmoitettiin minulle Helsingin sataman tullikamarista, että siellä olisi 
noudettavissa Teekkarikylälle osoitettu lähetys. Luullen lähetystä joksikin kirjaksi tai muuksi sen 
kokoiseksi, menin satamaan pienellä henkilöautolla. Tullimiehen naama vetäytyi hymyyn, kun hän 
opasti minut makasiiniin. Lähetys oli yli 6 metriä pitkä puulaatikko, lähettäjänä The University of 
Toronto. Tarvittiin todella suurempi vehje kuin henkilöauto raahaamaan laatikkoa Otaniemeen. Sisältä 
paljastui hienon hieno kanadalainen intiaanikanootti, Toronton "pienenä muistona" heidän käynnistään 
Suomessa ja meidän teekkariryhmän käynnistä Torontossa. Tämä meidän ryhmämme rakensi muuten 
suomalaisen saunan Toronton yliopiston Caledon -nimiselle farmille. Muistan ainakin teekkareiden 
Jukka Lehtinen ja Matti Kaario olleen tässä puuhassa mukana. Kanootin saavuttua järjestimme tuota 
pikaa värikkään luovutusjuhlan Servin Mökkiin, jossa luovuttajana oli Kanadan silloinen asianhoitaja 
Mr. Weinman-Wood. Kanootti kastettiin "Caledoniksi" em. farmin mukaan. Tästä kanootista tulikin 
sitten Teekkarikylän seremoniakanootti, jolla aina 13.5. melottiin Helsingin Kauppatorin rantaan 
Otaniemen Kevättervehdys. Tästä myöhemmin lisää.
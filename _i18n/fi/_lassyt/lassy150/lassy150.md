Alussa Otaniemi oli autio ja tyhjä. Hirvet, ketut, jänikset ja muut metsänötökät hallitsivat täällä 
suvereenisti. Ihmiselosta ei näkynyt muuta merkkiä kuin tuo TKY III:n edustalla kohoava kivikauden 
aikainen alkuteekkarin hautakumpu, joka sekin oli 5.000 -vuotisen sammaleen peitossa. 

Sitten aika siirtyi vuoteen 1950. Tuli kevät, tuli toukokuu ja sen 13. päivä. Tuona ikimuistoisena päivänä 
Jämeräpartaiselta Insinööriltä uloslähti käsky .-NYT. Taivas välähti ja tanner tärähti, kun Teekkarikylän 
rakentamisen valtaisa alkupaukku kiiri pitkin Otaniemen silloin niin neitseellisiä kukkuloita, laaksoja ja 
rantoja. Alkoi päivälleen kaksi vuotta kestänyt ensimmäinen rakennusvaihe, jona valmistuivat TKY III, IV 
ja V, Servin Mökki ja kylän ensimmäinen rantasauna. Se nousi tuonne viimeisen HOAS -rakennuksen 
kohdalle ylhäiseen yksinäisyyteensä. Ja sitä ensimmäistä rantasaunaa oli rakentamassa myös joukko 
kanadalaisia teekkareita Toronton Yliopistosta excursiojohtajanaan prof. Nicolas Ingnatjeff. 13.5.1952 oli 
tupsukansa ensimmäistä kertaa in corpore Otaniemessä, kun kylä vihittiin Tasavallan Presidentti Juho 
Kustaa Paasikiven toimesta. 

Sitten tuli kesä ja Olympian kisat ja Teekkarikylä sai ensimmäiseksi vieraikseen 1500 ulkomaista 
urheilijaa. Kisojen aikana koitti puolestaan rantasaunamme kunnian hetki, kun Edinburgin ja Kentin 
herttuat vierailivat siellä vihkien sen juhlallisesti käyttöön suomalais- kanadalaisen teekkariystävyyden 
muistomerkiksi.  Ja niin alkoi ensimmäisen rantasaunamme vain pari vuosikymmentä kestänyt mutta sitä 
aktiivisempi toimikausi. Lukemattomia olivat ne kadun teekkareiden, TKY:n hallitusten, edustajiston, 
kiltojen ja vapaiden yhdistysten saunaillat, jolloin iloinen teekkarilaulu raikui saunaniemeltä pitkin 
Laajalahtea usein aina satamakaupunkiimme Helsinkiin saakka. Jos teekkari sai tentit läpi, tai lopullisesti 
valmistui tai aikoi ahkerasti avioliittoon, niin rantasauna oli itsestään selvä tällaisen ilojuhlan viettoon. 
Ja toisaalta, jos TKY:n taivaalle alkoi kasaantua taloudellisia tai organisatorisia vaikeuksia ennakoivia 
pilviä, niin neuvonantajat, ystävät ja tukijat kutsuttiin rakkaaseen rantasaunaamme. Siellä olivat 
teekkareiden vieraina milloin kunniavaltuuskunnan jäsenet, milloin korkeakoulumme rehtori ja muuta 
professorikuntaa, milloin Espoon kunnan johtoelimiä, kansanedustajia tai istuvia ministereitä. Ja siellä 
saunan kehoa ja mieltä pehmentävissä makoisissa löylyissä saatiin usein visaisiltakin vaikuttavat ongelmat 
ratkotuiksi. Ja nimenomaan aina, kun Jämeräpartainen Insinööri totesi hetken koittaneen tempaukseen, 
nimesi hän Esikuntansa, kutsui sen rantasaunaan ja pian kajahti sieltä teekkareille Jämerän ehdoton käsky 
ryhtyä tositoimiin jonkun asian hyväksi.

Kymmenkunta vuotta ovat teekkarit nyt saaneet olla ilman omaa ideariiheään, ilman kunnollista 
rantasaunaa. Ne ovat olleet puutteellisia aikoja teekkarielämässä.  Sitä suurempi onkin tänään riemumme, 
kun saamme olla mukana ja avaamassa käyttöön teekkareiden upouutta toista rantasaunaa. Tämä on 
onnellinen syntymäpäivä. Synnytystuskat ovat takana ja uusi tulokas voi hyvin.  Tulkoon tästä toisesta 
rantasaunasta ainakin edeltäjänsä veroinen sitsisyttiö, johon jokainen teekkari aina riemumielin palaa. Ja 
vallitkoon tässä saunassa sama legendaarinen oikea teekkarihenki, joka vallitsi sen edeltäjässäkin tuolla 
parin sadan metrin päässä. 

"Men sana in corpore sano-terve sielu terveessä ruumiissa" - sanoivat muinaiset roomalaiset. Tähän uuteen 
rantasaunaan liittyvänä mietelauseena haluaisin suomentaa tuon antiikin lauseen kuuluvaksi - 
"Virkistyneessä kehossa itää entistä virkeämpiä ajatuksia" .  Älköön tämän rantasaunan kiukaasta loppuko 
kunnon teekkarilöyly sinä ilmoisna ikänä - kuuna kullan valkeana.
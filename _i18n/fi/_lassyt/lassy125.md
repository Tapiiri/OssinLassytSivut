
---

title: titles.lassy125
author: Ossi Törrönen
---


    
# 125. Esittelemme Dipoliamme poliisiopiston johdolle

Kun Dipoli aikanaan valmistui ja alkoi toimia, oli luonnollinen velvollisuutemme kutsua myös poliisiopiston korkein johto ja 
sen oppilaskunnan edustajat viralliselle tutustumiskäynnille. On selvää, että linnanisännistö useiden aivoriihien voimalla pyrki 
luomaan tästä tapauksesta "vieraiden arvoa vastaavan tyylipuhtaan juhlatilaisuuden". Olenpa sitä mieltä, että tämä "show" oli 
suunnitteluiltaan ja esivalmisteluiltaan suurin ja mahtavin koko ystävyysotteluittemme historiassa. Kutsussa mainittuna 
ajankohtana saapui sitten poliisiopiston arvokas delegaatio Dipolin pääoven eteen - todetakseen sen lukituksi ja koko 
rakennuksen aivan pimeäksi. Vieraiden siinä hölmistellessä ja suunnitellessa jo kotiinpaluuta, kompuroi Teekkarikylän 
suunnalta paikalle risaisiin haalareihin pukeutunut fuxi, joka identifioi ovella seisovan porukan ja pyysi sitten seuraamaan 
itseään. Vierasjoukko perässään suuntasikin fuximme askeleensa alas urheilukentälle ja sitä pitkin kylän puoleisessa 
mäenrinteessä ammottavan juuri louhitun väestönsuojan aukolle. Tähän päättyi oppaan tehtävä, eikä hän tosiasiallisesti 
tiennytkään mitään muuta koko asiasta. Luolan suulla paloi valmiiksi sytytetty myrskylyhty ja sen vieressä seisoi pahvinen 
taulu, jossa teksti: "Ottakaa lyhty, astukaa luolaan ja noudattakaa liikennemerkkejä." Muodostuipa tämä poliisien vaellus siellä 
maan uumenissa aika pitkäksi, sillä meikäläisiä oli sijoitettu strategisiin paikkoihin piiloon, tehtävänä muutella niitä 
liikennemerkkejä siten, että poliisiryhmä joutui konttailemaan koko luola-alueen ristiin rastiin useita kertoja.

Kun he sitten taas kerran lähestyivät keskellä olevaa suurinta hallimaista kohtaa, asteli heitä vastaan Otaniemen tekniikan 
viimeinen sana - hopeahohtoinen ja nykivin liikkein kävelevä robotti. Tiukkasanaisesti ja tunteettoman kalsealla äänellä robotti 
sätti pataluhaksi koko työrauhaansa häiritsevän joukon, tempasi lyhdyn käteensä ja käski seuraamaan itseään. Robotti oli 
aikaansaatu erään teekkarin päälle "puetuilla" alumiinifoliolevyillä. Robotille sopiva metallinkalsea ääni taas syntyi siitä, että 
sisällä olevan kaverin kaulassa roikkui radiopuhelin niiden alumiinilevyjen alla piilossa. Toinen kaveri seisoi piilossa luolan 
toisen pään hämärässä seuraten tilannetta ja lausuen tekstit. Vieraittemme "via dolorosa" jatkui tämän jälkeen muutamien 
kovien pommiräjähdysten säestyksellä sen suurimman luolan keskelle, jolloin robotin kädessä roikkunut myrskylyhty äkisti 
sammui ja koko robotti katosi. Ja nyt alkoi pilkkopimeässä tapahtua. Tämä luola oli arviolta 40 m leveä, 60 metriä pitkä ja katto 
jossakin kymmenen metrin korkeudella. Luolan joka nurkassa oli kaveri varustettuna 20 litran täydellä bensakannulla. Jokainen 
lähti äänettömästi kulkemaan myötäpäivään seinänviertä pitkin valuttaen keskeytyksettä bensaa maahan. Kun työ oli tehty, 
kaverit häipyivät näin syntyneen bensarenkaan ulkopuolella oleviin sivuhaaroihin poliisien jäädessä keskelle luolaa mottiin. 
Kuului vielä yksi hirveä räjähdys ja poliisit totesivat kauhun lamaannuttamina joutuneensa roihuavan tulirenkaan keskelle, joka 
vielä tuntui koko ajan lähenevän keskustaa. Ei kuitenkaan lähestynyt vaarallisen lähelle, vaan sammui hiljalleen jättäen 
jälkeensä sitä kitkerämmän savun. Asiasta kuultuina vakuuttivat poliisit myöhemmin yhdestä suusta, että huolimatta 
lisääntyvästä kuumuudesta, alkoi heillä paradoksaalista kyllä hymy hyytyä.

Kun tämä speksi oli ohi, sytytimme luolassa olleen sähköisen työvalaistuksen ja menimme kaikki kädet ojossa lausumaan 
rakkaat vieraamme tervetulleiksi Dipoliin, jonka ilmoitimme sijaitsevan vain 20 metrin päässä - suoraan ylöspäin. Viehättävästi 
keinuvin lantein sipsutti sitten esiin yksi Servin Maijan tarjoilijattarista tarjoten alkupaloiksi Maijan itsensä tekemiä ihanasti 
kermalla koristettuja leivoksia. Sattui kuitenkin niin omituisesti, että jokaisen poliiseille tarjotun leivoksen sisällä oli pelkkä 
puukapula, meidän isäntien maiskutellessa sokerikakkutäytteisiä. Hanhenmarssissa vaelsimme sitten luolasta ulos ja Dipolin 
keittiöön. Kysyimme vierailta maistuisiko tuon maan alla käydyn kuuman erän jälkeen annokset jäätelöä. Tarjouksemme tuntui 
poliiseja suuresti ilahduttavan ja oitis nostettiin pakastehuoneesta esiin valmiiksi katettu pöytä, jonka antimien nauttimisesta ei 
todellakaan tullut yhtään mitään, sillä pakastehuoneen 28 asteen kylmyydessä oli veden ja fixatiiviruiskun avulla jäädytetty 
pöytäliina kiinni pöytään, astiat ja ruokailuvälineet kiinni liinaan sekä jäätelöt että koristeet kiinni lautasiin. Jatkaessamme 
sitten keittiön tarkastelua, sattui vielä yksi "tavallinen tapaus keittiössä", joka varmasti jossakin määrin todisti virkavallalle, että 
myös ravintola-alalla on omat vaaransa. Kun keittiömestari Lappi parhaillaan innokkaasti selosti kuumakeittiön teknillisiä 
hienouksia ympärillään seisoville vieraille, tuli nurkan takaa esiin yksi valkoiseen takkiin pukeutunut kokkipoika lausuen 
monotonisella äänellä Lapille: "Ai anteeksi. Sinulla näkyykin olevan vieraita. Minä olisin vain ilmoittanut, että se saamarin
lihakirves pääsi taas slinttaamaan: - Sanoi ja nosti vasemman kätensä, jonka hihasta pisti esiin katkennut luuntynkä veren 
valuessa virtanaan lattialle. Näky oli niin aito, että poliisienkin nenänpäät menivät valkeiksi.

Jäynänä tämä oli varsin helppo. Nurkan takana oli ämpärillinen lehmän verta, kokkipojan vasen käsi oli hihan sisällä piilossa ja 
piti kiinni tuoreesta lehmän saariluun kappaleesta, josta osa tuli hihansuusta esiin. Hetkellä H kokki sitten vain kastoi 
vasemman kätensä veripönttöön ja astui esiin. Tämä koettelemusten kierros päättyi sitten vihdoin ja viimein Dipolin 
ilmanvaihtokeskuksen korvausilmahuoneeseen, jonne kolme valtavaa puhallinta syöksee hirmumyrskyn voimalla
ulkoilmaa. Astuessamme sisään huoneeseen, olivat puhaltimet seis -asennossa ja huoneen keskellä oli pieni pöytä, jolla 
täpötäydet viinipikarit sisältönään - vettä. Pyysimme vierailta anteeksi pikkukepposiamme ja kehotimme nostamaan ja 
tyhjentämään lasit ikuisen ystävyyden merkiksi. Lasit nousivat, jolloin samalla hetkellä valot sammuivat ja puhaltimet
päästivät hirmumyrskyn valloilleen. Me talonväki tiesimme salamannopeasti valojen sammuessa peittää pikari toisella kädellä. 
Mutta sitä eivät vieraat luonnollisesti voineet tietää vaan saivat pikarien sisällön silmilleen ja vähän muuallekin.

Näin yksinkertaisin mutta sitä vaatimattomammin menoin esittelimme Dipolin rakkaille ystävillemme poliiseille, jotka 
tilaisuuden päätteeksi tarjoamamme "normaalin" illallisen aikana lausuivat tunnustuksen sanoja vaivannäöstämme luvaten 
puolestaan kutsua meidät vastavierailulle. Sen he varsin pian sitten tekivätkin ja siitä vierailusta olikin sitten "leikki kaukana".

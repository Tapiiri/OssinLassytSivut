


    
# 14. Trojan autolla yleislakossa

Yleislakon aikana, jolloin eivät luonnollisesti myöskään linja-autot kulkeneet, hoidettiin Otaniemen liikenne 
pääasiallisesti kylän Trojan -merkkisellä pienellä pakettiautolla. Olimme kai saaneet lakkotoimikunnalta jonkinlaisen 
liikenneluvan ja niinpä "Troikka" sitten ajelikin yötä päivää lähes keskeytyksettä kaupungin ja kylän väliä 
matkustajamäärän ollessa joka kerta lähes uskomaton. Auto oli kooltaan suunnilleen nykyisen pikku-Fiatin tai Opelin 
luokkaa, mutta väittäisin että keskimäärin siinä kulki tuon lakon aikana kerrallaan kymmenkunta teekkaria. Jotta 
polttoaineen saanti tähän "elintärkeään" kuljetukseen olisi taattu, solutettiin erääseen reitin varrella olevaan 
huoltoasemaan lakkovahdeiksi teekkareita, jotka sitten aina päästivät Troikan mittarin luo, kun se pullollaan matkustajia 
puuskutti paikalle. Ajajina Troikassa olivat aina teekkarit, sillä se oli Teekkareiden Autokerho TAK:n omistama.

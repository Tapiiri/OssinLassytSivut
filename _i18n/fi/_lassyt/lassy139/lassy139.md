
Makuuhuoneeni seinällä roikkuu raameissa aikataulu pvm:ltä 1.4.1975. Ja sen syntyminen on kokonaan teekkari h.c. Irma 
Henrikssonin syytä. Tuona iltana viisi ja puoli vuotta Otaniemestä lähtöni jälkeen oli Irma provosoinut syntymäpäiväni 
aatoksi suunnilleen seuraavaa: 20.00 tunkeutui Tapiolan asuntooni kolme poliisia kera Kauko Katilan, rynttyyt niskaan ja 
mustaan maijaan.

Nopeudella A Luolamieheen, Dipoliin. Eteisessä odotti em. Irma pannen jalkoihini Suomen suurimmat aamutohvelit kera 
kilisevien kulkusten mallia Teuvo Turunen. Talon kaikki valot olivat pimeinä. Sain käteeni taskulampun ja määräyksen 
jatkaa punaista mattoa pitkin. Tuo matto oli 20 mm leveä punainen teippinauha lattiassa. Noudatin määräystä ja konttasin 
nauhaa pitkin eteenpäin. Se johti lopulta Luolamiehen salin keskelle. Kun pääsin perille kajahti valtavana yhteislaulu: Yö 
kuin sielu neekerin . . . Laulun loputtua syttyivät kaikki valot ja ... luola oli ääriään myöten täynnä ent. teekkareita vuosilta 
1952-69, sen aikuisia työtovereitani, TKY:n vallassa olevia konsuleita ja muita teekkareita. Kun myös RWBK, riittävä määrä 
poliiseja, jopa omat 4 aikuista pentuanikin sekä pari vävyä ja miniää. Nämä kaikki oli Irma haalinut kasaan ilman, että 
minulla oli aavistustakaan asiasta. Vaimonikin suun oli Irma saanut teipattua hermeettiseksi. Yllätys oli minulle täydellinen 
ja sitä riemastuttavampi.

Syötiin, jyypättiin ja muisteltiin menneitä. Oli tosi kivaa. Ja vielä kerran sain erilaisia lahjakaluja kuten:

- Luolamies-salaseuralta raittiit elämäntavat takaavan jalopuisen (höylätty mänty) tarjottimen, jonka keskelle on 
lähtemättömästi kiinnitetty puinen puteli.
- Ent. linnanisänniltä ukkomiehen JO - JON: Materiaali koivu. Halkaisija 265 mm. Paksuus 100 mm. Naru ? 10 mm. Narun 
pituus 5.000 mm. Paino 4 000 gr. Tämä oli luovutuspuheen mukaan täydennys aikaisemmin saamaani 399 Jo-Jon arsenaaliin. 
Tällä ukkojojolla minä nyt sitten voin leikkiä vain parvekkeelta käsin. 
- Aas, Katila ja muut poliisit antoivat puolimetrisen puupatsaan, jonka ilmoitettiin muistuttavan minua muunkin kuin pään 
osalta. Riihimäen Lasitehtaalla "lisenssioiva" aikaisemmin mainittu Tintero (Antero Tiilikka) toi 5-kiloisen lasimurikan, 
jonka tarkoituksesta en vieläkään ole päässyt selville. 
- TKYH oli otattanut Jämerän silmän edessä olevasta jalanjäljestäni kipsivedoksen. Sekin roikkuu nyt seinälläni. 

Tätä riemujuhlaa vietettiin sitten keskeytyksettä aina siihen saakka, kunnes saavutin 60 vuoden iän. Kiitos Irma, että järjestit 
minulle tuon kaiken.